siddhiḥ sādhye satām astu prasādāt tasya dhūrjaṭeḥ / (1.1)
	jāhnavīphenalekheva yanmūrdhni śaśinaḥ kalā // (1.2)
	śruto hitopadeśo 'yaṃ pāṭavaṃ saṃskṛtoktiṣu / (2.1)
	vācāṃ sarvatra vaicitryaṃ nītividyāṃ dadāti ca // (2.2)
	ajarāmaravat prājño vidyāmarthaṃ ca cintayet / (3.1)
	gṛhīta iva keśeṣu mṛtyunā dharmamācaret // (3.2)
	sarvadravyeṣu vidyaiva dravyam āhur anuttamam / (4.1)
	ahāryatvād anarghatvād akṣayatvāc ca sarvadā // (4.2)
	saṃyojayati vidyaiva nīcagāpi naraṃ sarit / (5.1)
	samudram iva durdharṣaṃ nṛpaṃ bhāgyam ataḥ param // (5.2)
	vidyā dadāti vinayaṃ vinayād yāti pātratām / (6.1)
	pātratvāt dhanam āpnoti dhanād dharmaṃ tataḥ sukham // (6.2)
	vidyā śastraṃ ca śāstraṃ ca dve vidye pratipattaye / (7.1)
	ādyā hāsyāya vṛddhatve dvitīyādriyate sadā // (7.2)
	yan nave bhājane lagnaḥ saṃskāro nānyathā bhavet / (8.1)
	kathāchalena bālānāṃ nītis tad iha kathyate // (8.2)
	mitralābhaḥ suhṛdbhedo vigrahaḥ saṃdhir eva ca / (9.1)
	pañcatantrāt tathānyasmād granthād ākṛṣya likhyate // (9.2)
	atha kathāmukham / (10.1)
	asti bhāgīrathītīre pāṭaliputranāmadheyaṃ nagaram / (10.2)
	tatra sarvasvāmiguṇopetaḥ sudarśano nāma narapatir āsīt / (10.3)
	sa bhūpatir ekadā kenāpi pāṭhyamānaṃ ślokadvayaṃ śuśrāva / (10.4)
	anekasaṃśayocchedi parokṣārthasya darśakam / (10.5)
	sarvasya locanaṃ śāstraṃ yasya nāsty andha eva saḥ // (10.6)
	yauvanaṃ dhanasampattiḥ prabhutvam avivekitā / (11.1)
	ekaikam apy anarthāya kim u yatra catuṣṭayam // (11.2)
	ity ākarṇyātmanaḥ putrāṇām anadhigataśāstrāṇāṃ nityam unmārgagāmināṃ śāstrānanuṣṭhānenodvignamanāḥ sa rājā cintayāmāsa / (12.1)
	ko 'rthaḥ putreṇa jātena yo na vidvān na dhārmikaḥ / (12.2)
	kāṇena cakṣuṣā kiṃ vā cakṣuḥ pīḍaiva kevalam // (12.3)
	ajātamṛtamūrkhāṇāṃ varam ādyau na cāntimaḥ / (13.1)
	sakṛd duḥkhakarāv ādyāv antimas tu pade pade // (13.2)
	kiṃ ca / (14.1)
	varaṃ garbhasrāvo varam api ca naivābhigamanaṃ varaṃ jātaḥ preto varam api ca kanyāvajanitā / (14.2)
	varaṃ vandhyā bhāryā varam api ca garbheṣu vasatir na vāvidvān rūpadraviṇaguṇayukto 'pi tanayaḥ // (14.3)
	sa jāto yena jātena yāti vaṃśaḥ samunnatim / (15.1)
	parivartini saṃsāre mṛtaḥ ko vā na jāyate // (15.2)
	anyac ca / (16.1)
	guṇigaṇagaṇanārambhe na patati kaṭhinī sasambhramād yasya / (16.2)
	tenāmbā yadi sutinī vada vandhyā kīdṛśī bhavati // (16.3)
	api ca / (17.1)
	dāne tapasi śaurye ca yasya na prathitaṃ manaḥ / (17.2)
	vidyāyām arthalābhe ca mātur uccāra eva saḥ // (17.3)
	aparaṃ ca / (18.1)
	varam eko guṇī putro na ca mūrkhaśatair api / (18.2)
	ekaś candramās tamo hanti na ca tārāgaṇair api // (18.3)
	puṇyatīrthe kṛtaṃ yena tapaḥ kvāpy atiduṣkaram / (19.1)
	tasya putro bhaved vaśyaḥ samṛddho dhārmikaḥ sudhīḥ // (19.2)
	tathā coktam / (20.1)
	arthāgamo nityam arogitā ca priyā ca bhāryā priyavādinī ca / (20.2)
	vaśyaś ca putro 'rthakarī ca vidyā ṣaḍ jīvalokasya sukhāni rājan // (20.3)
	ko dhanyo bahubhiḥ putraiḥ kuśūlāpūraṇāḍhakaiḥ / (21.1)
	varam ekaḥ kulālambī yatra viśrūyate pitā // (21.2)
	ṛṇakartā pitā śatrur mātā ca vyabhicāriṇī / (22.1)
	bhāryā rūpavatī śatruḥ putraḥ śatrur apaṇḍitaḥ // (22.2)
	yasya kasya prasūto 'pi guṇavān pūjyate naraḥ / (23.1)
	dhanurvaṃśaviśuddho 'pi nirguṇaḥ kiṃ kariṣyati // (23.2)
	hā hā putraka nādhītaṃ gatāsv etāsu rātriṣu / (24.1)
	tena tvaṃ viduṣāṃ madhye paṅke gaur iva sīdasi // (24.2)
	tat katham idānīm ete mama putrā guṇavantaḥ kriyantām yataḥ / (25.1)
	āhāranidrābhayamaithunāni sāmānyam etat paśubhir narāṇām / (25.2)
	jñānaṃ narāṇām adhiko viśeṣo jñānena hīnāḥ paśubhiḥ samānāḥ // (25.3)
	yataḥ / (26.1)
	dharmārthakāmamokṣāṇāṃ yasyaiko 'pi na vidyate / (26.2)
	ajāgalastanasyeva tasya janma nirarthakam // (26.3)
	yac cocyate / (27.1)
	āyuḥ karma ca vittaṃ ca vidyā nidhanam eva ca / (27.2)
	pañcaitāni hi sṛjyante garbhasthasyaiva dehinaḥ // (27.3)
	kiṃ ca / (28.1)
	avaśyaṃ bhāvino bhāvā bhavanti mahatām api / (28.2)
	nagnatvaṃ nīlakaṇṭhasya mahāhiśayanaṃ hareḥ // (28.3)
	anyac ca / (29.1)
	yad abhāvi na tad bhāvi bhāvi cen na tad anyathā / (29.2)
	iti cintāviṣaghno 'yam agadaḥ kiṃ na pīyate // (29.3)
	etat kāryākṣamāṇāṃ keṣāṃcid ālasyavacanam / (30.1)
	puruṣakārautkārṣyam āha / (30.2)
	yathā hy ekena cakreṇa na rathasya gatir bhavet / (30.3)
	tathā puruṣakāreṇa vinā daivaṃ na sidhyati // (30.4)
	tathā ca / (31.1)
	pūrvajanmakṛtaṃ karma tad daivam iti kathyate / (31.2)
	tasmāt puruṣakāreṇa yatnaṃ kuryād atandritaḥ // (31.3)
	na daivam api saṃcintya tyajed udyogam ātmanaḥ / (32.1)
	anudyogena tailāni tilebhyo nāptum arhati // (32.2)
	anyac ca / (33.1)
	udyoginaṃ puruṣasiṃham upaiti lakṣmīr daivena deyam iti kāpuruṣā vadanti / (33.2)
	daivaṃ nihatya kuru pauruṣam ātmaśaktyā yatne kṛte yadi na sidhyati ko 'tra doṣaḥ // (33.3)
	yathā mṛtpiṇḍataḥ kartā kurute yad yad icchati / (34.1)
	evam ātmakṛtaṃ karma mānavaḥ pratipadyate // (34.2)
	kākatālīyavat prāptaṃ dṛṣṭvāpi nidhim agrataḥ / (35.1)
	na svayaṃ daivam ādatte puruṣārtham apekṣate // (35.2)
	udyamena hi sidhyanti kāryāṇi na manorathaiḥ / (36.1)
	nahi suptasya siṃhasya praviśanti mukhe mṛgāḥ // (36.2)
	tathā coktam / (37.1)
	mātā śatruḥ pitā vairī yena bālo na pāṭhitaḥ / (37.2)
	na śobhate sabhāmadhye haṃsamadhye bako yathā // (37.3)
	rūpayauvanasampannā viśālakulasambhavāḥ / (38.1)
	vidyāhīnā na śobhante nirgandhā iva kiṃśukāḥ // (38.2)
	aparac ca / (39.1)
	pustakeṣu ca nādhītaṃ nādhītaṃ gurusaṃnidhau / (39.2)
	na śobhate sabhāmadhye jāragarbha iva striyāḥ // (39.3)
	etac cintayitvā rājā paṇḍitasabhāṃ kāritavān / (40.1)
	rājovāca bho bhoḥ paṇḍitāḥ śrūyatāṃ mama vacanam / (40.2)
	asti kaścid evambhūto vidvān yo mama putrāṇāṃ nityam unmārgagāminām anadhigataśāstrāṇām idānīṃ nītiśāstropadeśena punar janma kārayituṃ samarthaḥ yataḥ / (40.3)
	kācaḥ kāñcanasaṃsargād dhatte mārakatīr dyutīḥ / (40.4)
	tathā satsaṃnidhānena mūrkho yāti pravīṇatām // (40.5)
	uktaṃ ca / (41.1)
	hīyate hi matis tāta hīnaiḥ saha samāgamāt / (41.2)
	samaiś ca samatām eti viśiṣṭaiś ca viśiṣṭatām // (41.3)
	atrāntare viṣṇuśarmanāmā mahāpaṇḍitaḥ sakalanītiśāstratattvajño bṛhaspatir ivābravīddeva mahākulasambhūtā ete rājaputrāḥ / (42.1)
	tat mayā nītiṃ grāhayituṃ śakyante / (42.2)
	yataḥ / (42.3)
	nādravye nihitā kācit kriyā phalavatī bhavet / (42.4)
	na vyāpāraśatenāpi śukavat pāṭhyate bakaḥ // (42.5)
	anyac ca / (43.1)
	asmiṃs tu nirguṇaṃ gotre nāpatyam upajāyate / (43.2)
	ākare padyarāgānāṃ janma kācamaṇeḥ kutaḥ // (43.3)
	ato 'haṃ ṣaṇmāsābhyantare bhavatputrān nītiśāstrābhijñān kariṣyāmi / (44.1)
	rājā savinayaṃ punar uvāca / (44.2)
	kīṭo 'pi sumanaḥsaṅgād ārohati satāṃ śiraḥ / (44.3)
	aśmāpi yāti devatvaṃ mahadbhiḥ supratiṣṭhitaḥ // (44.4)
	anyac ca / (45.1)
	yathodayagirer dravyaṃ saṃnikarṣeṇa dīpyate / (45.2)
	tathā satsaṃnidhānena hīnavarṇo 'pi dīpyate // (45.3)
	guṇā guṇajñeṣu guṇā bhavanti te nirguṇaṃ prāpya bhavanti doṣāḥ / (46.1)
	āsvādyatoyāḥ pravahanti nadyaḥ samudram āsādya bhavanty upeyāḥ // (46.2)
	tad eteṣām asmatputrāṇāṃ nītiśāstropadeśāya bhavantaḥ pramāṇam ity uktvā tasya viṣṇuśarmaṇo bahumānapuraḥsaraṃ putrān samarpitavān // (47.1)
	