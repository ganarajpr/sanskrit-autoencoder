manum ekāgram āsīnam abhigamya maharṣayaḥ / (1.1)
	pratipūjya yathānyāyam idaṃ vacanam abruvan // (1.2)
	bhagavan sarvavarṇānāṃ yathāvad anupūrvaśaḥ / (2.1)
	antaraprabhavānāṃ ca dharmān no vaktum arhasi // (2.2)
	tvam eko hy asya sarvasya vidhānasya svayambhuvaḥ / (3.1)
	acintyasyāprameyasya kāryatattvārthavit prabho // (3.2)
	sa taiḥ pṛṣṭas tathā samyag amitaujā mahātmabhiḥ / (4.1)
	pratyuvācārcya tān sarvān maharṣīn śrūyatām iti // (4.2)
	āsīd idam tamobhūtam aprajñātam alakṣaṇam / (5.1)
	apratarkyam avijñeyaṃ prasuptam iva sarvataḥ // (5.2)
	tataḥ svayaṃbhūr bhagavān avyakto vyañjayann idam / (6.1)
	mahābhūtādivṛttaujāḥ prādurāsīt tamonudaḥ // (6.2)
	yo 'sāv atīndriyagrāhyaḥ sūkṣmo 'vyaktaḥ sanātanaḥ / (7.1)
	sarvabhūtamayo 'cintyaḥ sa eva svayam udbabhau // (7.2)
	so 'bhidhyāya śarīrāt svāt sisṛkṣur vividhāḥ prajāḥ / (8.1)
	apa eva sasarjādau tāsu vīryam avāsṛjat // (8.2)
	tad aṇḍam abhavaddhaimaṃ sahasrāṃśusamaprabham / (9.1)
	tasmiñ jajñe svayaṃ brahmā sarvalokapitāmahaḥ // (9.2)
	āpo narā iti proktā āpo vai narasūnavaḥ / (10.1)
	tā yad asyāyanaṃ pūrvaṃ tena nārāyaṇaḥ smṛtaḥ // (10.2)
	yat tat kāraṇam avyaktaṃ nityaṃ sadasadātmakam / (11.1)
	tadvisṛṣṭaḥ sa puruṣo loke brahmeti kīrtyate // (11.2)
	tasminn aṇḍe sa bhagavān uṣitvā parivatsaram / (12.1)
	svayam evātmano dhyānāt tad aṇḍam akarod dvidhā // (12.2)
	tābhyāṃ sa śakalābhyāṃ ca divaṃ bhūmiṃ ca nirmame / (13.1)
	madhye vyoma diśaś cāṣṭāv apāṃ sthānaṃ ca śāśvatam // (13.2)
	udbabarhātmanaś caiva manaḥ sadasadātmakam / (14.1)
	manasaś cāpy ahaṃkāram abhimantāram īśvaram // (14.2)
	mahāntam eva cātmānaṃ sarvāṇi triguṇāni ca / (15.1)
	viṣayāṇāṃ grahītṝṇi śanaiḥ pañcendriyāṇi ca // (15.2)
	teṣāṃ tv avayavān sūkṣmān ṣaṇṇām apy amitaujasām / (16.1)
	saṃniveśyātmamātrāsu sarvabhūtāni nirmame // (16.2)
	yan mūrtyavayavāḥ sūkṣmās tānīmāny āśrayanti ṣaṭ / (17.1)
	tasmāt śarīram ity āhus tasya mūrtiṃ manīṣiṇaḥ // (17.2)
	tad āviśanti bhūtāni mahānti saha karmabhiḥ / (18.1)
	manaś cāvayavaiḥ sūkṣmaiḥ sarvabhūtakṛd avyayam // (18.2)
	teṣām idaṃ tu saptānāṃ puruṣāṇāṃ mahaujasām / (19.1)
	sūkṣmābhyo mūrtimātrābhyaḥ sambhavaty avyayād vyayam // (19.2)
	ādyādyasya guṇaṃ tv eṣām avāpnoti paraḥ paraḥ / (20.1)
	yo yo yāvatithaś caiṣāṃ sa sa tāvadguṇaḥ smṛtaḥ // (20.2)
	sarveṣāṃ tu sa nāmāni karmāṇi ca pṛthak pṛthak / (21.1)
	vedaśabdebhya evādau pṛthak saṃsthāś ca nirmame // (21.2)
	karmātmanāṃ ca devānāṃ so 'sṛjat prāṇināṃ prabhuḥ / (22.1)
	sādhyānāṃ ca gaṇaṃ sūkṣmaṃ yajñaṃ caiva sanātanam // (22.2)
	agnivāyuravibhyas tu trayaṃ brahma sanātanam / (23.1)
	dudoha yajñasiddhyartham ṛgyajuḥsāmalakṣaṇam // (23.2)
	kālaṃ kālavibhaktīś ca nakṣatrāṇi grahāṃs tathā / (24.1)
	saritaḥ sāgarānśailān samāni viṣamāni ca // (24.2)
	tapo vācaṃ ratiṃ caiva kāmaṃ ca krodham eva ca / (25.1)
	sṛṣṭiṃ sasarja caivemāṃ sraṣṭum icchann imāḥ prajāḥ // (25.2)
	karmaṇāṃ ca vivekārthaṃ dharmādharmau vyavecayat / (26.1)
	dvaṃdvair ayojayac cemāḥ sukhaduḥkhādibhiḥ prajāḥ // (26.2)
	aṇvyo mātrā vināśinyo daśārdhānāṃ tu yāḥ smṛtāḥ / (27.1)
	tābhiḥ sārdham idaṃ sarvaṃ sambhavaty anupūrvaśaḥ // (27.2)
	yaṃ tu karmaṇi yasmin sa nyayuṅkta prathamaṃ prabhuḥ / (28.1)
	sa tad eva svayaṃ bheje sṛjyamānaḥ punaḥ punaḥ // (28.2)
	hiṃsrāhiṃsre mṛdukrūre dharmādharmāv ṛtānṛte / (29.1)
	yad yasya so 'dadhāt sarge tat tasya svayam āviśat // (29.2)
	yathartuliṅgāny ṛtavaḥ svayam evartuparyaye / (30.1)
	svāni svāny abhipadyante tathā karmāṇi dehinaḥ // (30.2)
	lokānāṃ tu vivṛddhyarthaṃ mukhabāhūrupādataḥ / (31.1)
	brāhmaṇaṃ kṣatriyaṃ vaiśyaṃ śūdraṃ ca niravartayat // (31.2)
	dvidhā kṛtvātmano deham ardhena puruṣo 'bhavat / (32.1)
	ardhena nārī tasyāṃ sa virājam asṛjat prabhuḥ // (32.2)
	tapas taptvāsṛjad yaṃ tu sa svayaṃ puruṣo virāṭ / (33.1)
	taṃ māṃ vittāsya sarvasya sraṣṭāraṃ dvijasattamāḥ // (33.2)
	ahaṃ prajāḥ sisṛkṣus tu tapas taptvā suduścaram / (34.1)
	patīn prajānām asṛjaṃ maharṣīn ādito daśa // (34.2)
	marīcim atryaṅgirasau pulastyaṃ pulahaṃ kratum / (35.1)
	pracetasaṃ vasiṣṭhaṃ ca bhṛguṃ nāradam eva ca // (35.2)
	ete manūṃs tu saptān yān asṛjan bhūritejasaḥ / (36.1)
	devān devanikāyāṃś ca maharṣīṃś cāmitaujasaḥ // (36.2)
	yakṣarakṣaḥpiśācāṃś ca gandharvāpsaraso 'surān / (37.1)
	nāgān sarpān suparṇāṃś ca pitṝṇāṃś ca pṛthaggaṇam // (37.2)
	vidyuto 'śanimeghāṃś ca rohitendradhanūṃṣi ca / (38.1)
	ulkānirghātaketūṃś ca jyotīṃṣy uccāvacāni ca // (38.2)
	kiṃnarān vānarān matsyān vividhāṃś ca vihaṃgamān / (39.1)
	paśūn mṛgān manuṣyāṃś ca vyālāṃś cobhayatodataḥ // (39.2)
	kṛmikīṭapataṃgāṃś ca yūkāmakṣikamatkuṇam / (40.1)
	sarvaṃ ca daṃśamaśakaṃ sthāvaraṃ ca pṛthagvidham // (40.2)
	evam etair idaṃ sarvaṃ madniyogān mahātmabhiḥ / (41.1)
	yathākarma tapoyogāt sṛṣṭaṃ sthāvarajaṅgamam // (41.2)
	yeṣāṃ tu yādṛśaṃ karma bhūtānām iha kīrtitam / (42.1)
	tat tathā vo 'bhidhāsyāmi kramayogaṃ ca janmani // (42.2)
	paśavaś ca mṛgāś caiva vyālāś cobhayatodataḥ / (43.1)
	rakṣāṃsi ca piśācāś ca manuṣyāś ca jarāyujāḥ // (43.2)
	aṇḍajāḥ pakṣiṇaḥ sarpā nakrā matsyāś ca kacchapāḥ / (44.1)
	yāni caivaṃprakārāṇi sthalajāny audakāni ca // (44.2)
	svedajaṃ daṃśamaśakaṃ yūkāmakṣikamatkuṇam / (45.1)
	ūṣmaṇaś copajāyante yac cānyat kiṃcid īdṛśam // (45.2)
	udbhijjāḥ sthāvarāḥ sarve bījakāṇḍaprarohiṇaḥ / (46.1)
	oṣadhyaḥ phalapākāntā bahupuṣpaphalopagāḥ // (46.2)
	apuṣpāḥ phalavanto ye te vanaspatayaḥ smṛtāḥ / (47.1)
	puṣpiṇaḥ phalinaś caiva vṛkṣās tūbhayataḥ smṛtāḥ // (47.2)
	gucchagulmaṃ tu vividhaṃ tathaiva tṛṇajātayaḥ / (48.1)
	bījakāṇḍaruhāṇy eva pratānā vallya eva ca // (48.2)
	tamasā bahurūpeṇa veṣṭitāḥ karmahetunā / (49.1)
	antaḥsaṃjñā bhavanty ete sukhaduḥkhasamanvitāḥ // (49.2)
	etadantās tu gatayo brahmādyāḥ samudāhṛtāḥ / (50.1)
	ghore 'smin bhūtasaṃsāre nityaṃ satatayāyini // (50.2)
	evaṃ sarvaṃ sa sṛṣṭvedaṃ māṃ cācintyaparākramaḥ / (51.1)
	ātmany antardadhe bhūyaḥ kālaṃ kālena pīḍayan // (51.2)
	yadā sa devo jāgarti tad evaṃ ceṣṭate jagat / (52.1)
	yadā svapiti śāntātmā tadā sarvaṃ nimīlati // (52.2)
	tasmin svapiti tu svasthe karmātmānaḥ śarīriṇaḥ / (53.1)
	svakarmabhyo nivartante manaś ca glānim ṛcchati // (53.2)
	yugapat tu pralīyante yadā tasmin mahātmani / (54.1)
	tadāyaṃ sarvabhūtātmā sukhaṃ svapiti nirvṛtaḥ // (54.2)
	tamo 'yaṃ tu samāśritya ciraṃ tiṣṭhati sendriyaḥ / (55.1)
	na ca svaṃ kurute karma tadotkrāmati mūrtitaḥ // (55.2)
	yadāṇumātriko bhūtvā bījaṃ sthāsnu cariṣṇu ca / (56.1)
	samāviśati saṃsṛṣṭas tadā mūrtiṃ vimuñcati // (56.2)
	evaṃ sa jāgratsvapnābhyām idaṃ sarvaṃ carācaram / (57.1)
	saṃjīvayati cājasraṃ pramāpayati cāvyayaḥ // (57.2)
	idaṃ śāstraṃ tu kṛtvāsau mām eva svayam āditaḥ / (58.1)
	vidhivad grāhayāmāsa marīcyādīṃs tv ahaṃ munīn // (58.2)
	etad vo 'yaṃ bhṛguḥ śāstraṃ śrāvayiṣyaty aśeṣataḥ / (59.1)
	etaddhi matto 'dhijage sarvam eṣo 'khilaṃ muniḥ // (59.2)
	tatas tathā sa tenokto maharṣimanunā bhṛguḥ / (60.1)
	tān abravīd ṛṣīn sarvān prītātmā śrūyatām iti // (60.2)
	svāyambhuvasyāsya manoḥ ṣaḍvaṃśyā manavo 'pare / (61.1)
	sṛṣṭavantaḥ prajāḥ svāḥ svā mahātmāno mahaujasaḥ // (61.2)
	svārociṣaś cottamaś ca tāmaso raivatas tathā / (62.1)
	cākṣuṣaś ca mahātejā vivasvatsuta eva ca // (62.2)
	svāyambhuvādyāḥ saptaite manavo bhūritejasaḥ / (63.1)
	sve sve 'ntare sarvam idam utpādyāpuś carācaram // (63.2)
	nimeṣā daśa cāṣṭau ca kāṣṭhā triṃśat tu tāḥ kalā / (64.1)
	triṃśat kalā muhūrtaḥ syād ahorātraṃ tu tāvataḥ // (64.2)
	ahorātre vibhajate sūryo mānuṣadaivike / (65.1)
	rātriḥ svapnāya bhūtānāṃ ceṣṭāyai karmaṇām ahaḥ // (65.2)
	pitrye rātryahanī māsaḥ pravibhāgas tu pakṣayoḥ / (66.1)
	karmaceṣṭāsv ahaḥ kṛṣṇaḥ śuklaḥ svapnāya śarvarī // (66.2)
	daive rātryahanī varṣaṃ pravibhāgas tayoḥ punaḥ / (67.1)
	ahas tatrodagayanaṃ rātriḥ syād dakṣiṇāyanam // (67.2)
	brāhmasya tu kṣapāhasya yat pramāṇaṃ samāsataḥ / (68.1)
	ekaikaśo yugānāṃ tu kramaśas tan nibodhata // (68.2)
	catvāry āhuḥ sahasrāṇi varṣāṇāṃ tat kṛtaṃ yugam / (69.1)
	tasya tāvacchatī saṃdhyā saṃdhyāṃśaś ca tathāvidhaḥ // (69.2)
	itareṣu sasaṃdhyeṣu sasaṃdhyāṃśeṣu ca triṣu / (70.1)
	ekāpāyena vartante sahasrāṇi śatāni ca // (70.2)
	yad etat parisaṃkhyātam ādāv eva caturyugam / (71.1)
	etad dvādaśasāhasraṃ devānāṃ yugam ucyate // (71.2)
	daivikānāṃ yugānāṃ tu sahasraṃ parisaṃkhyayā / (72.1)
	brāhmam ekam ahar jñeyaṃ tāvatīṃ rātrim eva ca // (72.2)
	tad vai yugasahasrāntaṃ brāhmaṃ puṇyam ahar viduḥ / (73.1)
	rātriṃ ca tāvatīm eva te 'horātravido janāḥ // (73.2)
	tasya so 'harniśasyānte prasuptaḥ pratibudhyate / (74.1)
	pratibuddhaś ca sṛjati manaḥ sadasadātmakam // (74.2)
	manaḥ sṛṣṭiṃ vikurute codyamānaṃ sisṛkṣayā / (75.1)
	ākāśaṃ jāyate tasmāt tasya śabdaṃ guṇaṃ viduḥ // (75.2)
	ākāśāt tu vikurvāṇāt sarvagandhavahaḥ śuciḥ / (76.1)
	balavāñ jāyate vāyuḥ sa vai sparśaguṇo mataḥ // (76.2)
	vāyor api vikurvāṇād virociṣṇu tamonudam / (77.1)
	jyotir utpadyate bhāsvat tad rūpaguṇam ucyate // (77.2)
	jyotiṣaś ca vikurvāṇād āpo rasaguṇāḥ smṛtāḥ / (78.1)
	adbhyo gandhaguṇā bhūmir ity eṣā sṛṣṭir āditaḥ // (78.2)
	yat prāg dvādaśasāhasram uditaṃ daivikaṃ yugam / (79.1)
	tad ekasaptatiguṇaṃ manvantaram ihocyate // (79.2)
	manvantarāṇy asaṃkhyāni sargaḥ saṃhāra eva ca / (80.1)
	krīḍann ivaitat kurute parameṣṭhī punaḥ punaḥ // (80.2)
	catuṣpāt sakalo dharmaḥ satyaṃ caiva kṛte yuge / (81.1)
	nādharmeṇāgamaḥ kaścin manuṣyān prativartate // (81.2)
	itareṣv āgamād dharmaḥ pādaśas tv avaropitaḥ / (82.1)
	caurikānṛtamāyābhir dharmaś cāpaiti pādaśaḥ // (82.2)
	arogāḥ sarvasiddhārthāś caturvarṣaśatāyuṣaḥ / (83.1)
	kṛte tretādiṣu hy eṣām āyur hrasati pādaśaḥ // (83.2)
	vedoktam āyur martyānām āśiṣaś caiva karmaṇām / (84.1)
	phalanty anuyugaṃ loke prabhāvaś ca śarīriṇām // (84.2)
	anye kṛtayuge dharmās tretāyāṃ dvāpare 'pare / (85.1)
	anye kaliyuge nṝṇāṃ yugahrāsānurūpataḥ // (85.2)
	tapaḥ paraṃ kṛtayuge tretāyāṃ jñānam ucyate / (86.1)
	dvāpare yajñam evāhur dānam ekaṃ kalau yuge // (86.2)
	sarvasyāsya tu sargasya guptyarthaṃ sa mahādyutiḥ / (87.1)
	mukhabāhūrupajjānāṃ pṛthak karmāṇy akalpayat // (87.2)
	adhyāpanam adhyayanaṃ yajanaṃ yājanaṃ tathā / (88.1)
	dānaṃ pratigrahaṃ caiva brāhmaṇānām akalpayat // (88.2)
	prajānāṃ rakṣaṇaṃ dānam ijyādhyayanam eva ca / (89.1)
	viṣayeṣv aprasaktiś ca kṣatriyasya samāsataḥ // (89.2)
	paśūnāṃ rakṣaṇaṃ dānam ijyādhyayanam eva ca / (90.1)
	vaṇikpathaṃ kusīdaṃ ca vaiśyasya kṛṣim eva ca // (90.2)
	ekam eva tu śūdrasya prabhuḥ karma samādiśat / (91.1)
	eteṣām eva varṇānāṃ śuśrūṣām anasūyayā // (91.2)
	ūrdhvaṃ nābher medhyataraḥ puruṣaḥ parikīrtitaḥ / (92.1)
	tasmān medhyatamaṃ tv asya mukham uktaṃ svayambhuvā // (92.2)
	uttamāṅgodbhavāj jyaiṣṭhyād brahmaṇaś caiva dhāraṇāt / (93.1)
	sarvasyaivāsya sargasya dharmato brāhmaṇaḥ prabhuḥ // (93.2)
	taṃ hi svayaṃbhūḥ svād āsyāt tapas taptvādito 'sṛjat / (94.1)
	havyakavyābhivāhyāya sarvasyāsya ca guptaye // (94.2)
	yasyāsyena sadāśnanti havyāni tridivaukasaḥ / (95.1)
	kavyāni caiva pitaraḥ kiṃ bhūtam adhikaṃ tataḥ // (95.2)
	bhūtānāṃ prāṇinaḥ śreṣṭhāḥ prāṇināṃ buddhijīvinaḥ / (96.1)
	buddhimatsu narāḥ śreṣṭhā nareṣu brāhmaṇāḥ smṛtāḥ // (96.2)
	brāhmaṇeṣu ca vidvāṃso vidvatsu kṛtabuddhayaḥ / (97.1)
	kṛtabuddhiṣu kartāraḥ kartṛṣu brahmavedinaḥ // (97.2)
	utpattir eva viprasya mūrtir dharmasya śāśvatī / (98.1)
	sa hi dharmārtham utpanno brahmabhūyāya kalpate // (98.2)
	brāhmaṇo jāyamāno hi pṛthivyām adhijāyate / (99.1)
	īśvaraḥ sarvabhūtānāṃ dharmakośasya guptaye // (99.2)
	sarvaṃ svaṃ brāhmaṇasyedaṃ yat kiṃcit jagatīgatam / (100.1)
	śraiṣṭhyenābhijanenedaṃ sarvaṃ vai brāhmaṇo 'rhati // (100.2)
	svam eva brāhmaṇo bhuṅkte svaṃ vaste svaṃ dadāti ca / (101.1)
	ānṛśaṃsyād brāhmaṇasya bhuñjate hītare janāḥ // (101.2)
	tasya karmavivekārthaṃ śeṣāṇām anupūrvaśaḥ / (102.1)
	svāyambhuvo manur dhīmān idaṃ śāstram akalpayat // (102.2)
	viduṣā brāhmaṇenedam adhyetavyaṃ prayatnataḥ / (103.1)
	śiṣyebhyaś ca pravaktavyaṃ samyaṅ nānyena kenacit // (103.2)
	idaṃ śāstram adhīyāno brāhmaṇaḥ śaṃsitavrataḥ / (104.1)
	manovāgdehajair nityaṃ karmadoṣair na lipyate // (104.2)
	punāti paṅktiṃ vaṃśyāṃś ca saptasapta parāvarān / (105.1)
	pṛthivīm api caivemāṃ kṛtsnām eko 'pi so 'rhati // (105.2)
	idaṃ svastyayanaṃ śreṣṭham idaṃ buddhivivardhanam / (106.1)
	idaṃ yaśasyam āyuṣyam idaṃ niḥśreyasaṃ param // (106.2)
	asmin dharmo 'khilenokto guṇadoṣau ca karmaṇām / (107.1)
	caturṇām api varṇānām ācāraś caiva śāśvataḥ // (107.2)
	ācāraḥ paramo dharmaḥ śrutyuktaḥ smārta eva ca / (108.1)
	tasmād asmin sadā yukto nityaṃ syād ātmavān dvijaḥ // (108.2)
	ācārād vicyuto vipro na vedaphalam aśnute / (109.1)
	ācāreṇa tu saṃyuktaḥ sampūrṇaphalabhāj bhavet // (109.2)
	evam ācārato dṛṣṭvā dharmasya munayo gatim / (110.1)
	sarvasya tapaso mūlam ācāraṃ jagṛhuḥ param // (110.2)
	jagataś ca samutpattiṃ saṃskāravidhim eva ca / (111.1)
	vratacaryopacāraṃ ca snānasya ca paraṃ vidhim // (111.2)
	dārādhigamanaṃ caiva vivāhānāṃ ca lakṣaṇam / (112.1)
	mahāyajñavidhānaṃ ca śrāddhakalpaṃ ca śāśvatam // (112.2)
	vṛttīnāṃ lakṣaṇaṃ caiva snātakasya vratāni ca / (113.1)
	bhakṣyābhakṣyaṃ ca śaucaṃ ca dravyāṇāṃ śuddhim eva ca // (113.2)
	strīdharmayogaṃ tāpasyaṃ mokṣaṃ saṃnyāsam eva ca / (114.1)
	rājñaś ca dharmam akhilaṃ kāryāṇāṃ ca vinirṇayam // (114.2)
	sākṣipraśnavidhānaṃ ca dharmaṃ strīpuṃsayor api / (115.1)
	vibhāgadharmaṃ dyūtaṃ ca kaṇṭakānāṃ ca śodhanam // (115.2)
	vaiśyaśūdropacāraṃ ca saṃkīrṇānāṃ ca sambhavam / (116.1)
	āpaddharmaṃ ca varṇānāṃ prāyaścittavidhiṃ tathā // (116.2)
	saṃsāragamanaṃ caiva trividhaṃ karmasambhavam / (117.1)
	niḥśreyasaṃ karmaṇāṃ ca guṇadoṣaparīkṣaṇam // (117.2)
	deśadharmāñjātidharmān kuladharmāṃś ca śāśvatān / (118.1)
	pāṣaṇḍagaṇadharmāṃś ca śāstre 'sminn uktavān manuḥ // (118.2)
	yathedam uktavān śāstraṃ purā pṛṣṭo manur mayā / (119.1)
	tathedaṃ yūyam apy adya matsakāśāt nibodhata // (119.2)
	