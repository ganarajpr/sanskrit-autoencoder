sthānaṃ praveśo rūpaṃ ca lakṣaṃ lakṣaṇameva ca / (1.1)
	utthāpanaṃ bodhanaṃ ca cakraviśrāmameva ca // (1.2)
	bhūmikāgamanaṃ caiva antāvasthā tathaiva ca / (2.1)
	viśrāmaḥ pariṇāmaśca tathāgamanameva ca // (2.2)
	iti trayodaśavidhaṃ śāktaṃ vijñānamuttamam / (3.1)
	sarveṣu trikaśāstreṣu sūcitaṃ śambhunā svayam // (3.2)
	nābhyadho 'ṅgulāḥ pañca meḍhrasyordhvāṅguladvayam / (4.1)
	tanmadhye kandanāmā ca cakrasthānamiti smṛtam // (4.2)
	prāṇāpānanirodhena manastatraiva niḥkṣipet / (5.1)
	samyag vāyugatiṃ jitvā yāvan madhyagatāṃ nayet // (5.2)
	eṣa praveśa ity āhū rūpaṃ vakṣyāmi cādhunā / (6.1)
	śṛṅgāṭakanibhaṃ cakraṃ ṣaḍaraṃ cāparaṃ dhruvam // (6.2)
	dāḍimīkusumaprakhyaṃ kandaṃ vai jātilohitam / (7.1)
	etadrūpaṃ samākhyātaṃ tṛtīyaṃ cintanātmakam // (7.2)
	tanmadhye nikṣipec cittaṃ yāvat tatra sthirīkṛtam / (8.1)
	tyaktaruddho yadā vāyustadā lakṣaṃ vinirdiśet // (8.2)
	kandacakrasya madhyasthā tv anāhatamayī kalā / (9.1)
	adhaūrdhve rekhāsaṃyuktā bhujaṃgakuṭilākṛtiḥ // (9.2)
	ūrdhvādho 'vasthitāvasthā sūryācandramasāv ubhau / (10.1)
	satyaṃ virājamānā sā sahasrārkasamaprabhā // (10.2)
	tāmevālokayec chaktiṃ manāk kumbhakavṛttinā / (11.1)
	etal lakṣaṇam uddiṣṭam utthāpanam ataḥ param // (11.2)
	juṣadrecakavṛttyā tu mantraṃ caiva samuccaret / (12.1)
	prabuddhāṃ cintayecchaktiṃ daṇḍavat parameśvarīm // (12.2)
	ādhāramadhyādāyātā suṣumnāmārgam āśritā / (13.1)
	utthāpanaṃ samākhyātaṃ bodhanaṃ paratastathā // (13.2)
	kandastho vedhayen nābhiṃ tato hṛtsthaṃ pitāmaham / (14.1)
	kaṇṭhasthamacyutaṃ sākṣādrudraṃ tālutale sthitam // (14.2)
	bhruvormadhyagataṃ tv īśaṃ brahmadvāre sadāśivam / (15.1)
	bodhayitvā vrajed āśu padaṃ cānāśritaṃ śivam // (15.2)
	etadbodhanam uddiṣṭaṃ cakraviśrāmaṇaṃ tataḥ / (16.1)
	svābhāvikaṃ dalaṃ dīptaṃ dravaṃ sthiranabhopamam // (16.2)
	amṛtaṃ śekharaṃ caiva śaktirbrahmā tathaiva ca / (17.1)
	bindunādaṃ tathā proktaṃ cakradvādaśakaṃ kila // (17.2)
	vedhayantī kramāc chaktiścakre cakre pratikṣaṇam / (18.1)
	viśramet sā mahādevī cakraviśrāma uttamaḥ // (18.2)
	hṛdayaṃ kampate pūrvaṃ tālukadvārameva ca / (19.1)
	śiraśca bhramate tasya dṛṣṭisaṃkrāntilakṣaṇam // (19.2)
	ekaikaṃ bhramayaty aṅgam aṅgapratyaṅgasaṃdhiṣu / (20.1)
	ghūrṇate hṛdayaṃ cāsya samyagvidyāprabhāvataḥ // (20.2)
	yāni yāni vikārāṇi avasthā kurute sataḥ / (21.1)
	teṣu teṣu na bhetavyaṃ krīḍati parameśvarī // (21.2)
	amṛte seyam unmattā vikārān kurute bahūn / (22.1)
	malatrayavikārau bahujanmasu yatkṛtam // (22.2)
	dhunoti samalān pāśāt paraśaktisamutthitān / (23.1)
	bhūmikāgamanaṃ proktam antāvasthā tathocyate // (23.2)
	yat saṃkrāntau romaharṣo 'srupāto jṛmbhārambho gadgadā gīr giro 'ntaḥ / (24.1)
	granthisphoṭaḥ sparśadivyapraharṣo binduspandā nābhikandāt sphuranti // (24.2)
	antāvasthā samākhyātā viśrāmas tv adhunocyate / (25.1)
	nābhicakraviniryātā yadā śaktiḥ prabudhyate // (25.2)
	tadā tv astamitaṃ sarvamakṣagrāmaṃ bahiḥ sthitam / (26.1)
	yadā sā paramā śaktiḥ sulīnā parame pade // (26.2)
	tadā na vindate kiṃcid viṣayī viṣayāntaram / (27.1)
	śive viśrāmyate śaktistadā viśrāma ucyate // (27.2)
	yatra viśramaṇaṃ śaktermanastatra layaṃ vrajet / (28.1)
	tadātmā paramātmatve jñātavyo niścitātmabhiḥ // (28.2)
	śivībhūto bhavatyātmā pariṇāmaḥ sa eva hi / (29.1)
	sadā sa varṣate divyam amṛtaṃ jantujīvanam // (29.2)
	cittaṃ tatra tu saṃdhārya punardaivī viśettu sā / (30.1)
	tadā tv āgamanaṃ proktamevaṃ samyak trayodaśa // (30.2)
	