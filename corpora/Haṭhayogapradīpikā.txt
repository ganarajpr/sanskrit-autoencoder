śryādināthāya namo 'stu tasmai yenopadiṣṭā haṭhayogavidyā / (1.1)
	vibhrājate pronnatarājayogam āroḍhum icchor adhirohiṇīva // (1.2)
	praṇamya śrīguruṃ nāthaṃ svātmārāmeṇa yoginā / (2.1)
	kevalaṃ rājayogāya haṭhavidyopadiśyate // (2.2)
	bhrāntyā bahumatadhvānte rājayogam ajānatām / (3.1)
	haṭhapradīpikāṃ dhatte svātmārāmaḥ kṛpākaraḥ // (3.2)
	haṭhavidyāṃ hi matsyendragorakṣādyā vijānate / (4.1)
	svātmārāmo 'thavā yogī jānīte tatprasādataḥ // (4.2)
	śryādināthamatsyendraśāvarānandabhairavāḥ / (5.1)
	cauraṅgīmīnagorakṣavirūpākṣabileśayāḥ // (5.2)
	manthāno bhairavo yogī siddhir buddhaś ca kanthaḍiḥ / (6.1)
	koraṇṭakaḥ surānandaḥ siddhapādaś ca carpaṭiḥ // (6.2)
	kānerī pūjyapādaś ca nityanātho nirañjanaḥ / (7.1)
	kapālī bindunāthaś ca kākacaṇḍīśvarāhvayaḥ // (7.2)
	allāmaḥ prabhudevaś ca ghoḍā colī ca ṭiṇṭiṇiḥ / (8.1)
	bhānukī nāradevaś ca khaṇḍaḥ kāpālikas tathā // (8.2)
	ityādayo mahāsiddhā haṭhayogaprabhāvataḥ / (9.1)
	khaṇḍayitvā kāladaṇḍaṃ brahmāṇḍe vicaranti te // (9.2)
	aśeṣatāpataptānāṃ samāśrayamaṭho haṭhaḥ / (10.1)
	aśeṣayogayuktānām ādhārakamaṭho haṭhaḥ // (10.2)
	haṭhavidyā paraṃ gopyā yoginā siddhim icchatā / (11.1)
	bhaved vīryavatī guptā nirvīryā tu prakāśitā // (11.2)
	surājye dhārmike deśe subhikṣe nirupadrave / (12.1)
	dhanuḥpramāṇaparyantaṃ śilāgnijalavarjite / (12.2)
	ekānte maṭhikāmadhye sthātavyaṃ haṭhayoginā // (12.3)
	alpadvāram arandhragartavivaraṃ nātyuccanīcāyataṃ samyaggomayasāndraliptam amalaṃ niḥśeṣajantūjhitam / (13.1)
	bāhye maṇḍapavedikūparuciraṃ prākārasaṃveṣṭitaṃ proktaṃ yogamaṭhasya lakṣaṇam idaṃ siddhair haṭhābhyāsibhiḥ // (13.2)
	evaṃvidhe maṭhe sthitvā sarvacintāvivarjitaḥ / (14.1)
	gurūpadiṣṭamārgeṇa yogam eva samabhyaset // (14.2)
	atyāhāraḥ prayāsaś ca prajalpo niyamāgrahaḥ / (15.1)
	janasaṅgaś ca laulyaṃ ca ṣaḍbhir yogo vinaśyati // (15.2)
	utsāhāt sāhasād dhairyāt tattvajñānāc ca niścayāt / (16.1)
	janasaṅgaparityāgāt ṣaḍbhir yogaḥ prasidhyati // (16.2)
	ahiṃsā satyam asteyaṃ brahmacaryaṃ kṣamā dhṛtiḥ / (17.1)
	dayārjavaṃ mitāhāraḥ śaucaṃ caiva yamā daśa // (17.2)
	tapaḥ saṃtoṣa āstikyaṃ dānam īśvarapūjanam / (18.1)
	siddhāntavākyaśravaṇaṃ hrīmatī ca tapo hutam // (18.2)
	niyamā daśa samproktā yogaśāstraviśāradaiḥ / (19.1)
	haṭhasya prathamāṅgatvād āsanaṃ pūrvam ucyate // (19.2)
	kuryāt tad āsanaṃ sthairyam ārogyaṃ cāṅgalāghavam / (20.1)
	vasiṣṭhādyaiś ca munibhir matsyendrādyaiś ca yogibhiḥ // (20.2)
	aṅgīkṛtāny āsanāni kathyante kānicin mayā / (21.1)
	jānūrvor antare samyak kṛtvā pādatale ubhe // (21.2)
	ṛjukāyaḥ samāsīnaḥ svastikaṃ tat pracakṣate / (22.1)
	savye dakṣiṇagulphaṃ tu pṛṣṭhapārśve niyojayet // (22.2)
	dakṣiṇe 'pi tathā savyaṃ gomukhaṃ gomukhākṛtiḥ / (23.1)
	ekaṃ pādaṃ tathaikasmin vinyased uruṇi sthiram // (23.2)
	itarasmiṃs tathā coruṃ vīrāsanam itīritam / (24.1)
	gudaṃ nirudhya gulphābhyāṃ vyutkrameṇa samāhitaḥ // (24.2)
	kūrmāsanaṃ bhaved etad iti yogavido viduḥ / (25.1)
	padmāsanaṃ tu saṃsthāpya jānūrvor antare karau // (25.2)
	niveśya bhūmau saṃsthāpya vyomasthaṃ kukkuṭāsanam / (26.1)
	kukkuṭāsanabandhastho dorbhyāṃ sambadhya kandharām // (26.2)
	bhavet kūrmavad uttāna etad uttānakūrmakam / (27.1)
	pādāṅguṣṭhau tu pāṇibhyāṃ gṛhītvā śravaṇāvadhi // (27.2)
	dhanurākarṣaṇaṃ kuryād dhanurāsanam ucyate / (28.1)
	vāmorumūlārpitadakṣapādaṃ jānor bahir veṣṭitavāmapādam // (28.2)
	pragṛhya tiṣṭhet parivartitāṅgaḥ śrīmatsyanāthoditam āsanaṃ syāt / (29.1)
	matsyendrapīṭhaṃ jaṭharapradīptiṃ pracaṇḍaruṅmaṇḍalakhaṇḍanāstram // (29.2)
	abhyāsataḥ kuṇḍalinīprabodhaṃ candrasthiratvaṃ ca dadāti puṃsām / (30.1)
	prasārya pādau bhuvi daṇḍarūpau dorbhyāṃ padāgradvitayaṃ gṛhītvā // (30.2)
	jānūparinyastalalāṭadeśo vased idaṃ paścimatānam āhuḥ / (31.1)
	iti paścimatānam āsanāgryaṃ pavanaṃ paścimavāhinaṃ karoti // (31.2)
	udayaṃ jaṭharānalasya kuryād udare kārśyam arogatāṃ ca puṃsām / (32.1)
	dharām avaṣṭabhya karadvayena tatkūrparasthāpitanābhipārśvaḥ // (32.2)
	uccāsano daṇḍavad utthitaḥ khe māyūram etat pravadanti pīṭham / (33.1)
	harati sakalarogān āśu gulmodarādīn abhibhavati ca doṣān āsanaṃ śrīmayūram // (33.2)
	bahu kadaśanabhuktaṃ bhasma kuryād aśeṣaṃ janayati jaṭharāgniṃ jārayet kālakūṭam / (34.1)
	uttānaṃ śavavad bhūmau śayanaṃ tac chavāsanam // (34.2)
	śavāsanaṃ śrāntiharaṃ cittaviśrāntikārakam / (35.1)
	caturaśīty āsanāni śivena kathitāni ca // (35.2)
	tebhyaś catuṣkam ādāya sārabhūtaṃ bravīmy aham / (36.1)
	siddhaṃ padmaṃ tathā siṃhaṃ bhadraṃ veti catuṣṭayam / (36.2)
	śreṣṭhaṃ tatrāpi ca sukhe tiṣṭhet siddhāsane sadā // (36.3)
	yonisthānakam aṅghrimūlaghaṭitaṃ kṛtvā dṛḍhaṃ vinyaset meṇḍhre pādam athaikam eva hṛdaye kṛtvā hanuṃ susthiram / (37.1)
	sthāṇuḥ saṃyamitendriyo 'caladṛśā paśyed bhruvor antaraṃ hy etan mokṣakapāṭabhedajanakaṃ siddhāsanaṃ procyate // (37.2)
	meṇḍhrād upari vinyasya savyaṃ gulphaṃ tathopari / (38.1)
	gulphāntaraṃ ca nikṣipya siddhāsanam idaṃ bhavet // (38.2)
	etat siddhāsanaṃ prāhur anye vajrāsanaṃ viduḥ / (39.1)
	muktāsanaṃ vadanty eke prāhur guptāsanaṃ pare // (39.2)
	yameṣv iva mitāhāram ahiṃsā niyameṣv iva / (40.1)
	mukhyaṃ sarvāsaneṣv ekaṃ siddhāḥ siddhāsanaṃ viduḥ // (40.2)
	caturaśītipīṭheṣu siddham eva sadābhyaset / (41.1)
	dvāsaptatisahasrāṇāṃ nāḍīnāṃ malaśodhanam // (41.2)
	ātmadhyāyī mitāhārī yāvad dvādaśavatsaram / (42.1)
	sadā siddhāsanābhyāsād yogī niṣpattim āpnuyāt // (42.2)
	kim anyair bahubhiḥ pīṭhaiḥ siddhe siddhāsane sati / (43.1)
	prāṇānile sāvadhāne baddhe kevalakumbhake // (43.2)
	utpadyate nirāyāsāt svayam evonmanī kalā / (44.1)
	tathaikasminn eva dṛḍhe siddhe siddhāsane sati // (44.2)
	bandhatrayam anāyāsāt svayam evopajāyate / (45.1)
	nāsanaṃ siddhasadṛśaṃ na kumbhaḥ kevalopamaḥ // (45.2)
	na khecarīsamā mudrā na nādasadṛśo layaḥ / (46.1)
	vāmorūpari dakṣiṇaṃ ca caraṇaṃ saṃsthāpya vāmaṃ tathā // (46.2)
	dakṣorūpari paścimena vidhinā dhṛtvā karābhyāṃ dṛḍham / (47.1)
	aṅguṣṭhau hṛdaye nidhāya cibukaṃ nāsāgram ālokayet // (47.2)
	etad vyādhivināśakāri yamināṃ padmāsanaṃ procyate / (48.1)
	uttānau caraṇau kṛtvā ūrusaṃsthau prayatnataḥ // (48.2)
	ūrumadhye tathottānau pāṇī kṛtvā tato dṛśau / (49.1)
	nāsāgre vinyased rājadantamūle tu jihvayā // (49.2)
	uttambhya cibukaṃ vakṣasy utthāpya pavanaṃ śanaiḥ / (50.1)
	idaṃ padmāsanaṃ proktaṃ sarvavyādhivināśanam // (50.2)
	durlabhaṃ yena kenāpi dhīmatā labhyate bhuvi / (51.1)
	kṛtvā saṃpuṭitau karau dṛḍhataraṃ baddhvā tu padmāsanaṃ gāḍhaṃ vakṣasi saṃnidhāya cibukaṃ dhyāyaṃś ca tac cetasi // (51.2)
	vāraṃ vāram apānam ūrdhvam anilaṃ protsārayan pūritaṃ nyañcan prāṇam upaiti bodham atulaṃ śaktiprabhāvān naraḥ / (52.1)
	padmāsane sthito yogī nāḍīdvāreṇa pūritam // (52.2)
	mārutaṃ dhārayed yas tu sa mukto nātra saṃśayaḥ / (53.1)
	gulphau ca vṛṣaṇasyādhaḥ sīvanyāḥ pārśvayoḥ kṣipet // (53.2)
	dakṣiṇe savyagulphaṃ tu dakṣagulphaṃ tu savyake / (54.1)
	hastau tu jānvoḥ saṃsthāpya svāṅgulīḥ samprasārya ca // (54.2)
	vyāttavaktro nirīkṣeta nāsāgraṃ susamāhitaḥ / (55.1)
	siṃhāsanaṃ bhaved etat pūjitaṃ yogipuṃgavaiḥ // (55.2)
	bandhatritayasaṃdhānaṃ kurute cāsanottamam / (56.1)
	gulphau ca vṛṣaṇasyādhaḥ sīvanyāḥ pārśvayoḥ kṣipte // (56.2)
	savyagulphaṃ tathā savye dakṣagulphaṃ tu dakṣiṇe / (57.1)
	pārśvapādau ca pāṇibhyāṃ dṛḍhaṃ baddhvā suniścalam // (57.2)
	bhadrāsanaṃ bhaved etat sarvavyādhivināśanam / (58.1)
	gorakṣāsanam ity āhur idaṃ vai siddhayoginaḥ // (58.2)
	evam āsanabandheṣu yogīndro vigataśramaḥ / (59.1)
	abhyasen nāḍikāśuddhiṃ mudrādipavanīkriyām // (59.2)
	āsanaṃ kumbhakaṃ citraṃ mudrākhyaṃ karaṇaṃ tathā / (60.1)
	atha nādānusaṃdhānam abhyāsānukramo haṭhe // (60.2)
	brahmacārī mitāhārī tyāgī yogaparāyaṇaḥ / (61.1)
	abdād ūrdhvaṃ bhavet siddho nātra kāryā vicāraṇā // (61.2)
	susnigdhamadhurāhāraś caturthāṃśavivarjitaḥ / (62.1)
	bhujyate śivasamprītyai mitāhāraḥ sa ucyate // (62.2)
	kaṭvāmlatīkṣṇalavaṇoṣṇahārītaśākasauvīratailatilasarṣapamadyamatsyān / (63.1)ājādimāṃsadadhitakrakulatthakolapiṇyākahiṅgulaśunādyam apathyam āhuḥ // (63.2)
	bhojanam ahitaṃ vidyāt punar asyoṣṇīkṛtaṃ rūkṣam / (64.1)
	atilavaṇam amlayuktaṃ kadaśanaśākotkaṃ varjyam // (64.2)
	vahnistrīpathisevānām ādau varjanam ācaret / (65.1)
	tathā hi gorakṣavacanam // (65.2)
	varjayed durjanaprāntaṃ vahnistrīpathisevanam / (66.1)
	prātaḥsnānopavāsādi kāyakleśavidhiṃ tathā // (66.2)
	godhūmaśāliyavaṣaṣṭikaśobhanānnaṃ kṣīrājyakhaṇḍanavanītasiddhāmadhūni / (67.1)
	śuṇṭhīpaṭolakaphalādikapañcaśākaṃ mudgādi divyam udakaṃ ca yamīndrapathyam // (67.2)
	puṣṭaṃ sumadhuraṃ snigdhaṃ gavyaṃ dhātuprapoṣaṇam / (68.1)
	mano'bhilaṣitaṃ yogyaṃ yogī bhojanam ācaret // (68.2)
	yuvo vṛddho 'tivṛddho vā vyādhito durbalo'pi vā / (69.1)
	abhyāsāt siddhim āpnoti sarvayogeṣv atandritaḥ // (69.2)
	kriyāyuktasya siddhiḥ syād akriyasya kathaṃ bhavet / (70.1)
	na śāstrapāṭhamātreṇa yogasiddhiḥ prajāyate // (70.2)
	na veṣadhāraṇaṃ siddheḥ kāraṇaṃ na ca tatkathā / (71.1)
	kriyaiva kāraṇaṃ siddheḥ satyam etan na saṃśayaḥ // (71.2)
	pīṭhāni kumbhakāś citrā divyāni karaṇāni ca / (72.1)
	sarvāṇy api haṭhābhyāse rājayogaphalāvadhi // (72.2)
	