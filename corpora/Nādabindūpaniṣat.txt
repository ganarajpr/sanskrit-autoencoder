oṃ akāro dakṣiṇaḥ pakṣa ukāras tūttaraḥ smṛtaḥ / (1.1)
	makāras tasya pucchaṃ vā ardhamātrā śiras tathā // (1.2)
	pādau rajas tamas tasya śarīraṃ sattvam ucyate / (2.1)
	dharmaś ca dakṣiṇaṃ cakṣur adharmaś cottaraṃ smṛtam // (2.2)
	bhūr lokaḥ pādayos tasya bhuvarlokas tu jānunoḥ / (3.1)
	svar lokaḥ kaṭideśe tu nābhideśe mahar jagat // (3.2)
	janalokas tu hṛdaye kaṇṭhadeśe tapas tataḥ / (4.1)
	bhruvor lalāṭamadhye tu satyaloko vyavasthitaḥ // (4.2)
	sahasram iti cātra mantra eva pradarśitaḥ / (5.1)
	evam enaṃ samārūḍho haṃsaṃ yogavicakṣaṇaḥ // (5.2)
	na badhyate karmacārī pāpakoṭiśatair api / (6.1)
	āgneyī prathamā mātrā vāyavyaiṣā vaśānugā // (6.2)
	bhānumaṇḍalasaṃkāśā bhaven mātrā tathottarā / (7.1)
	paramā cārdhamātrā ca vāruṇīṃ tāṃ vidur budhāḥ // (7.2)
	kalātrayānanā vāpi tāsāṃ mātrāpratiṣṭhitā / (8.1)
	eṣa oṃkāra ākhyāto dhāraṇābhir nibodhata // (8.2)
	yoṣiṇī prathamā mātrā vidyunmālā tathāparā / (9.1)
	pataṃgī ca tṛtīyā syāc caturthī vāyuveginī // (9.2)
	pañcamīnām adheyā ca ṣaṣṭhī caindrī vidhīyate / (10.1)
	saptamī vaiṣṇavī nāma śaṃkarī ca tathāṣṭamī // (10.2)
	navamī mahatī nāma dhruveti daśamī matā / (11.1)
	ekādaśī bhaven maunī brāhmīti dvādaśī matā // (11.2)
	prathamāyāṃ tu mātrāyāṃ yadi prāṇair viyujyate / (12.1)
	sa rājā bhārate varṣe sārvabhaumaḥ prajāyate // (12.2)
	dvitīyāyāṃ samutkrānto bhaved yakṣo mahātmavān / (13.1)
	vidyādharas tṛtīyāyāṃ gandharvas tu caturthikām // (13.2)
	pañcamyām atha mātrāyāṃ yadi prāṇair viyujyate / (14.1)
	uṣitaḥ sahadevatvaṃ somaloke mahīyate // (14.2)
	ṣaṣṭhyām indrasya sāyujyaṃ saptamyāṃ vaiṣṇavaṃ padam / (15.1)
	aṣṭamyāṃ vrajate rudraṃ paśūnāṃ ca patiṃ tathā // (15.2)
	navamyāṃ ca maharlokaṃ daśamyāṃ ca dhruvaṃ vrajet / (16.1)
	ekādaśyāṃ tapolokaṃ dvādaśyāṃ brahma śāśvatam // (16.2)
	tataḥ paraṃ śuddhaṃ vyāpakaṃ niṣkalaṃ śivam / (17.1)
	sadoditaṃ paraṃ brahma jyotiṣām udayo yataḥ // (17.2)
	atīndriyaṃ guṇātītaṃ mano līnaṃ yadā bhavet / (18.1)
	anaupamyam abhāvaṃ ca yogayuktaṃ tadādiśet // (18.2)
	tadbhaktas tatsamāsaktaḥ śanair muñcet kalevaram / (19.1)
	susthito yogacāreṇa sarvasaṅgavivarjitaḥ // (19.2)
	tato vilīnapāśo 'sau vimalaḥ kevalaḥ prabhuḥ / (20.1)
	tenaiva brahmabhāvena paramānandam aśnute // (20.2)
	iti // (21.0)
	