kiṃ nu śayitā utasviduparataiva athavāntaḥkaraṇe'bhedaṃ prāptā āhosvid dravatāṃ yayau ityamunā saṃdehenānirvacanīyāvasthā // (1.0)
	madakalakalahaṃsacañcukoṭitroṭitakomalamṛṇālinīkisalayavatpariklāntair aṅgakaiḥ prābhātikanīlendīvaravanmukulitena locanayugalena vilayaṃ gacchantī nopalabdhetyarthaḥ // (2.0)
	tasyāpi tatkālamānandena mandacetanatvāt // (3.0)
	kena krameṇaivaṃvidhā babhūvetyāha gāḍhetyādi // (4.0)
	atinirbharāśleṣeṇāvāmanau vāmanau kṛtau yau kucau tatra prakarṣeṇodbhūtaḥ pulakodgamo yasyāḥ sā tathoktā // (5.0)
	kathamullāpinīti // (6.0)
	mā mā mānada mānakhaṇḍana mā atiśayena // (7.0)
	māmalamityatra pīḍayati kriyāṃ vinā paryākulatādyotakamardhoktam // (8.0)
	mā metyādi paunaruktyaṃ ca sundaram // (9.0)
	atrāpi yadi kathyate tadā vadhū ruṣyati yadi maunāyate tadā gṛhaṃ naśyati // (10.0)
	tathāpi karuṇabībhatsasmārakaṃ mṛteti padaṃ na mānayāmaḥ // (11.0)
	tasmāt kiṃ mlānā śayitā nu kiṃ manasi me līnā vilīnā nu kim iti paṭhiṣyāmaḥ // (12.0)
	saṃśayo'laṃkāraḥ // (13.0)
	yaduktam / (14.1)
	vastuni yatraikasminnanekaviṣayastu bhavati saṃdehaḥ / (14.2)
	pratipattuḥ sādṛśyādaniścayaḥ saṃśayaḥ sa iti // (14.3)
	abhinavasnuṣā prathamanarmārambhe kiṃ karotītyāha // (15.1)
	