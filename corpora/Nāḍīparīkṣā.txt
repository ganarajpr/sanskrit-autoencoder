agaṇitamahimāyai sādhakānandadāyai sakalavibhavasiddhyai durgatidhvāntahantryai / (1.1)
	amṛtajaladhijāyai jātarūpātmamūrtyai madhuripuvanitāyai cendirāyai namo'stu // (1.2)
	dhyātvā saṃprati gauraveṇa caraṇadvandvaṃ śubhaṃ gauravaṃ śrībrahmānvitaśaṅkareṇa sahasā vaidyapriyānāmikā / (2.1)
	vyākhyā śrījayakṛṣṇadāsakathanānnāḍīparīkṣopari prītyai sadbhiṣajāṃ vidhīyata iyaṃ bhāṣāmayī śobhanā / (2.2)
	gadākrāntasya dehasya sthānānyaṣṭau parīkṣayet / (2.3)
	nāḍīṃ mūtraṃ malaṃ jihvāṃ śabdasparśadṛgākṛtīḥ // (2.4)
	rugṇasya mugdhasya vimohitasya dīpaḥ padārthāniva jīvanāḍī / (3.1)
	pradarśayeddoṣajanisvarūpaṃ vyastaṃ samastaṃ yugalīkṛtaṃ ca // (3.2)
	asti prakoṣṭhagā nāḍīmadhye kāpi samāśritā / (4.1)
	jīvanāḍīti sā proktā nandinā tattvavedinā // (4.2)
	aṅguṣṭhamūlasaṃsthā tu viśeṣeṇa parīkṣyate / (5.1)
	sā hi sarvāṅgagā nāḍī pūrvācāryaiḥ subhāṣitā // (5.2)
	ekāṅgulaṃ parityajyādhastādaṅguṣṭhamūlataḥ / (6.1)
	yatnavāṃstāṃ parīkṣeta hyabhyāsādeva lakṣyate // (6.2)
	aṅguṣṭhamūlabhāge yā dhamanī jīvasākṣiṇī / (7.1)
	tacceṣṭayā sukhaṃ duḥkhaṃ jñeyaṃ kāyasya paṇḍitaiḥ // (7.2)
	strīṇāṃ bhiṣagvāmahaste vāmapāde ca yatnataḥ / (8.1)
	puṃsāṃ dakṣiṇabhāge ca nāḍīṃ vidyādviśeṣataḥ / (8.2)
	gulphasyādho'ṅguṣṭhabhāge pāde tvaṅguṣṭhamūlataḥ // (8.3)
	ekāṅgulaṃ parityajya maṇibandhe parīkṣayet / (9.1)
	adhaḥ kareṇa niṣpīḍya tribhiraṅgulibhirmuhuḥ // (9.2)
	laghu vāmena hastena cālambyāturakūrparam / (10.1)
	sphuraṇaṃ nāḍikāyāstu śāstreṇānubhavairnijaiḥ / (10.2)
	saṃpradāyena vā yatnātparīkṣeta bhiṣaktamaḥ // (10.3)
	ādau vātavahā nāḍī madhye vahati pittalā / (11.1)
	ante śleṣmavikāreṇa nāḍiketi tridhā matā // (11.2)
	vāte'dhike bhavennāḍī pravyaktā tarjanītale / (12.1)
	pitte vyaktātha madhyāyāṃ tṛtīyāṅguligā kaphe // (12.2)
	tarjanīmadhyamāmadhye vātapittādhike sphuṭā / (13.1)
	tarjanyanāmikāmadhye vyaktā vātakaphe bhavet // (13.2)
	madhyamānāmikāmadhye sphuṭā pittakaphe bhavet / (14.1)
	aṅgulitritaye'pi syātpravyaktā sannipātataḥ // (14.2)
	vāte vakragatirnāḍī capalā pittavāhinī // (15.0)
	sthirā śleṣmavatī proktā sarvaliṅgā ca sarvagā / (16.1)
	śleṣmaṇā stimitā stabdhā miśrāṃ miśraistu lakṣayet // (16.2)
	vātodreke gatiṃ kuryājjalaukāsarpayor iva / (17.1)
	pittodreke tu sā nāḍī kākamaṇḍūkayorgatim / (17.2)
	haṃsasyeva kaphodreke gatiṃ pārāvatasya vā // (17.3)
	nāḍī dhatte tridoṣe tu gatiṃ tittiralāvayoḥ / (18.1)
	kadācinmandagā nāḍī kadācidvegavāhinī // (18.2)
	doṣadvayodbhave roge vijñeyā sā bhiṣagvaraiḥ // (19.0)
	kvacinmandāṃ kvacittīvrāṃ truṭitāṃ vahate kvacit / (20.1)
	kvacitsūkṣmāṃ kvacitsthūlāṃ nāḍyasādhyagade gatim // (20.2)
	tvagūrdhvaṃ dṛśyate nāḍī pravahedaticañcalā / (21.1)
	asādhyalakṣaṇā proktā picchilā cāticañcalā // (21.2)
	aṅguṣṭhādūrdhvasaṃlagnā samā ca vahate yadi / (22.1)
	nirdoṣā sā ca vijñeyā nāḍīlakṣaṇakovidaiḥ // (22.2)
	sthitvā sthitvā vahati yā sā nāḍī mṛtyudāyinī / (23.1)
	atiśītā ca yā nāḍī rogiṇaḥ prāṇahāriṇī // (23.2)
	uṣṇā vegavatī nāḍī jvarakope prajāyate / (24.1)
	udvegakrodhakāmeṣu bhayacintodaye tathā // (24.2)
	bhavetkṣīṇagatirnāḍī jñātavyā vaidyasattamaiḥ / (25.1)
	kṣīṇadhātośca mandāgnerbhavenmandatarā dhruvam // (25.2)
	gurvī soṣṇā ca raktena pūrṇā nāḍī prajāyate / (26.1)
	sāmā gurvī bhavennāḍī mandāsṛkpūrṇitāpi ca // (26.2)
	laghvī vahati dīptāgnestathā vegavatī matā / (27.1)
	sukhinastu bhavennāḍī sthirā balavatī tathā // (27.2)
	capalā kṣudhitasya syātsthirā tṛptasya sā bhavet / (28.1)
	sthirā śleṣmavatī nāḍī vahati pradare tathā // (28.2)
	ajīrṇe tu bhavennāḍī kaṭhinā parito jaḍā / (29.1)
	capalā rasaje dīrghā pitte vegavatī tathā // (29.2)
	prasannā ca drutā śīghrā kṣudbhir nāḍī pravartate / (30.1)
	jvare tīvrā prasannā ca nāḍī vahati pittataḥ // (30.2)
	snigdhā rasavatī proktā rase mūrcchāvidhāyinī / (31.1)
	bhāvirogaprabodhāya svasthe nāḍīparīkṣaṇam // (31.2)
	bhāraprahāramūrcchābhayaśokaviṣūcikābhavā nāḍī / (32.1)
	saṃmūrchitāpi gāḍhaṃ punarapi sā jīvitaṃ bhajate // (32.2)
	mehe'rśasi malājīrṇe śīghraṃ tu spandate dharā // (33.0)
	gurvīṃ vātavahāṃ nāḍīṃ garbheṇa saha lakṣayet / (34.1)
	pittavāyostatra vācyā laghunā gauraveṇa ca / (34.2)
	āmapakvavibhāgaśca dinamāsādikaṃ budhaiḥ / (34.3)
	saiva pittavahā laghvī naṣṭagarbhā vadecca tām // (34.4)
	doṣpīḍāvakratāyāṃ ca prahāre trasanena ca / (35.1)
	vyāyāme'ṭṭāṭṭahāse ca naiti sphuraṇatāṃ dharā // (35.2)
	gambhīrā yā bhavennāḍī sā bhavenmāṃsavāhinī // (36.0)
	dīrghā kṛśā vātagatir viṣamā vepate dharā / (37.1)
	jīvaghnī vāsamaiś cihnair vyākulājīrṇasaṃcayā // (37.2)
	śītārtasyārdragātrasya cirātsūkṣmātha mantharā / (38.1)
	śayānasya balopetā nāḍī sphuraṇamañcati // (38.2)
	kiṃcid ābhugnagatikā svasthāne vahatīraṇe / (39.1)
	sūkṣmarūpā sphuṭā śītā svasthānasthe kaphe tathā / (39.2)
	pitte svasthānage tadvatprabalā saralā calā // (39.3)
	anṛjurvātakopena caṇḍā pittaprakopataḥ / (40.1)
	saralā śleṣmakopena nāḍī doṣaiḥ pṛthak smṛtā // (40.2)
	kaphe hīne'dhikaṃ vātagatiṃ vahati nāḍikā / (41.1)
	hīne vāte kaphe cāti svalpe pitte cirātsphuṭā // (41.2)
	saumyā sūkṣmā sthirā mandā nāḍī sahajavātajā / (42.1)
	īṣaccapalavakrā ca kaṭhinā vātapittajā // (42.2)
	sthūlā ca cañcalā śītā mandā syācchleṣmavātajā / (43.1)
	sūkṣmā śītā sthirā nāḍī pittaśleṣmasamudbhavā // (43.2)
	pittādhikye ca capalā kaṭukādeśca bhakṣaṇāt / (44.1)
	nirantaraṃ kharaṃ rūkṣamannamaśnāti vātalam // (44.2)
	rūkṣā vātolbaṇā tasya nāḍī syātpiṇḍasannibhā / (45.1)
	nāḍī tantusamā mandā śītalā śleṣmadoṣajā // (45.2)
	riraṃsor ujjhitarateścalato'pi ca vātavat // (46.0)
	ruddhavegasya bālasya śalyaviddhasya pittavat / (47.1)
	nidrālormedurasyāpi kaphavattṛptadṛptayoḥ // (47.2)
	samā sūkṣmā hyaṇuspandā malājīrṇe prakīrtitā / (48.1)
	viṣamā kaṭhinā sthūlā malaśeṣāt prakīrtitā // (48.2)
	raktād ajīrṇādvamanād virekād vīryakṣayād raktasṛter nibandhāt / (49.1)
	sammūrchanādyair jaṭharāgnimāndyānnāḍī vahettantucalā ca jantoḥ // (49.2)
	nirāmā sūkṣmagā jñeyā kaphena paripūritā / (50.1)
	nāḍī tantusamā mandā śītalā śītadoṣajā // (50.2)
	mandaṃ mandaṃ mitāhāre kaphapittasamanvitā / (51.1)
	bahudāhakare rakte plāvayantī viśeṣataḥ // (51.2)
	madhye kare vahennāḍī yadi dīrghā punardrutā / (52.1)
	tadā nūnaṃ manuṣyasya rudhirāpūritā malāḥ // (52.2)
	vakrā ca capalā śītasparśā vātajvare bhavet / (53.1)
	drutā ca saralā dīrghā śīghrā pittajvare bhavet // (53.2)
	mandā ca susthirā śītā picchilā śleṣmake bhavet / (54.1)
	mṛṇālasaralā dīrghā nāḍī pittajvare vahet // (54.2)
	śīghramāvahate'mandaṃ malājīrṇātprakīrtitā / (55.1)
	sthūlā ca kaṭhinā śīghraṃ spandate tīvramārute // (55.2)
	purā mandā ca śanakaiścaṇḍatāṃ yāti nāḍikā / (56.1)
	jvaraṃ śaityaṃ vepathorvā sambandhaṃ vrajati drutam // (56.2)
	iyamaikāhikādīnāṃ vyādhīnāṃ jananī matā / (57.1)
	bhūtagrahe sirālakṣyā bhāvinyaikāhike jvare // (57.2)
	kadācinmandagamanā kadācidvegavāhinī / (58.1)
	dvidoṣakopato jñeyā hanti ca sthānavicyutā // (58.2)
	raktapitte vahennāḍī mandā ca kaṭhinā ṛjuḥ / (59.1)
	śleṣmakāse sthirā mandā śvāse tīvragatirbhavet // (59.2)
	nāḍī nāgagatiścaiva rogarāje prakīrtitā / (60.1)
	madātyaye ca sūkṣmā syātkaṭhinā parito jaḍā // (60.2)
	arśoroge sthirā mandā kvacidvakrā kvacidṛjuḥ / (61.1)
	atisāre tu mandā syāddhimakāle jalaukavat // (61.2)
	māṃsavṛddhau tu sā dhatte jvarātīsārayorgatim / (62.1)
	mṛtasarpasamā nāḍī grahaṇīrogam ādiśet // (62.2)
	mūtrāghāte muhurbhede sphuraṇe saṃplutā bhavet / (63.1)
	pramehe ca jaḍā sūkṣmā muhurāpyāyate sirā // (63.2)
	pāṇḍuroge calā tīvrā dṛṣṭādṛṣṭavihāriṇī / (64.1)
	kuṣṭhe tu kaṭhinā nāḍī sthirā syād apravṛttikā // (64.2)
	vātaroge sthirā ca syādāvṛte sarvalakṣaṇā / (65.1)
	balāse sphuraṇopetā sūkṣmā drutagatirbhavet // (65.2)
	ūrdhvajatruvikāreṣu yathādoṣabaleṣu ca / (66.1)
	vijñāya lakṣaṇaṃ teṣāṃ bhiṣagbrūyāddharāgatim // (66.2)
	arkendukaṭhinā soṣṇā sa rogī śoṇitāśritaḥ // (67.0)
	sannipātadharā nāḍī śītoṣṇābhyāṃ gatau sphuṭā / (68.1)
	atitanvī suvegā ca sannipāte praśāmyati / (68.2)
	śītalā snigdhavegā ca rogiṇastasya mārikā // (68.3)
	sthitvā sthitvā calantī yā sā smṛtā prāṇanāśinī / (69.1)
	atitīkṣṇā ca śītā ca jīvitaṃ hantyasaṃśayam // (69.2)
	śīghrā nāḍī pralāpānte dinārdhe'gnisamo jvaraḥ / (70.1)
	dinaikaṃ jīvitaṃ tasya dvitīye maraṇaṃ dhruvam // (70.2)
	mṛtyukāle bhavennāḍī jīrṇā ḍamarukopamā / (71.1)
	tantumandopariṣṭāttu hyadhastādvakratāṃ gatā // (71.2)
	yātyuccakāsthirā yā ca yā ceyaṃ māṃsavāhinī / (72.1)
	yātisūkṣmā ca vakrā ca tāmasādhyāṃ vinirdiśet // (72.2)
	sthirā nāḍī mukhe yasya vidyuddyutirivekṣyate / (73.1)
	dinaikaṃ jīvitaṃ tasya dvitīye maraṇaṃ dhruvam // (73.2)
	mandaṃ mandaṃ kuṭilakuṭilaṃ vyākulaṃ vyākulaṃ vā sthitvā sthitvā vahati dhamanī yāti nāśaṃ ca sūkṣmā / (74.1)
	nityasthānātskhalati punarapyaṅguliṃ saṃspṛśetsā bhāvairevaṃ bahutaravidhaiḥ sannipātādasādhyā // (74.2)
	pūrvaṃ pittagatiṃ prabhañjanagatiṃ śleṣmāṇam ābibhratīṃ svasthānabhramaṇaṃ muhurvidadhatīṃ cakrādhirūḍhāmiva / (75.1)
	tīvratvaṃ dadhatīṃ kalāpigatikāṃ sūkṣmatvamātanvatīṃ no sādhyāṃ dhamanīṃ vadanti munayo nāḍīgatijñāninaḥ // (75.2)
	kāṣṭhakuṭṭo yathā kāṣṭhaṃ kuṭṭayatyativegataḥ / (76.1)
	sthitvā sthitvā calati yā sannipātena jāyate // (76.2)
	kampate spandate tantuvatpunaścāṅguliṃ spṛśet / (77.1)
	tāmasādhyāṃ vijānīyān nāḍīṃ dūreṇa varjayet // (77.2)
	mukhe nāḍī vahettīvrā kadācicchītalā vahet / (78.1)
	āyāti picchilaḥ svedaḥ saptarātraṃ na jīvati // (78.2)
	dehe śaityaṃ mukhe śvāso nāḍī tīvrātidāhikā / (79.1)
	māsārdhaṃ jīvitaṃ tasya nāḍīvijñātṛbhāṣitam // (79.2)
	mukhe nāḍī yadā nāsti madhye śaityaṃ bahiḥ klamaḥ / (80.1)
	tantumandā vahennāḍī trirātraṃ na sa jīvati // (80.2)
	pūrvaṃ nāḍī tu vegotthā tataḥ paradine yadi / (81.1)
	śītā vihatavegā syātsannipātāttadā bhayam // (81.2)
	jvaro vahnisamo'tyarthaṃ bhavetpūrvadine yadi / (82.1)
	nirantaraṃ yadā nāḍī lavenaikena saṃcaret / (82.2)
	mukhasthāne tu rugṇasya caturthe maraṇaṃ dine // (82.3)
	mukhe truṭatyakasmācca na kiṃcid dṛśyate yadā / (83.1)
	tadā vidyātsa rugṇānāṃ dvitīye maraṇaṃ dhruvam // (83.2)
	yadā nāḍī hatāvegā spandate naiva labhate / (84.1)
	tadā dinasya madhye tu maraṇaṃ rogiṇo bhavet // (84.2)
	nirantaraṃ mukhasthāne bhrāmyed ḍamarukopamā / (85.1)
	calā nāḍī tu rugṇasya dinaikānmaraṇaṃ bhavet // (85.2)
	atisūkṣmā pṛthak śīghrā savegā bharitārdrikā / (86.1)
	bhūtvā bhūtvā mriyetaiva tadā vidyādasādhyatām // (86.2)
	lakṣaṇe svasthasya talagā pūrvaṃ nāḍī syād aprapañcanāt // (87.0)
	bhūyaḥ prapañcanātsūkṣmā tridinairmriyate naraḥ / (88.1)
	ūrdhvahastaṃ taḍidvegā saptāhar mriyate naraḥ // (88.2)
	śānte nāḍīvitāne śamanamupagate cendriyāṇāṃ pracāre sūkṣme vānuṣṇarūpāṃ vikṛtimupagate sarvathā śītabhāve / (89.1)
	śūnye cittātmamārge sphuraṇavirahite naṣṭasaṃjñāpracāre sūrye candrātmasaṃsthe 'vagataguṇagaṇe pañcateyaṃ pravācyā // (89.2)
	nāḍyādiprakaraḥ prayāti vikṛtiṃ śāntiṃ parāṃ sūkṣmatāṃ kāntir yāti viparyayaṃ ca yadi vā hitvā svamārgānilam / (90.1)
	ajñāne'pi hi śūnyatām upagate jñānendriye śāmyati sūryācandramasau tathā ca pihite pañcatvameti sphuṭam // (90.2)
	śuṣkoṣṭhaḥ śyāvakoṣṭhe 'pyāsataradanakhaḥ śītanāsāpradeśaḥ śoṇākṣaścaikanetro lulitakarapadaḥ śrotrapātityayuktaḥ / (91.1)
	śītaḥ śvāso'thavoṣṇaḥ śvasanasamudayī śītagātraḥ sakampaḥ sodvego niṣprapañcaḥ prabhavati manujaḥ sarvathā mṛtyukāle // (91.2)
	pañcābhibhūtāstvatha pañcakṛtvaḥ pañcendriyaṃ pañcasu bhāvayanti / (92.1)
	pañcendriyaṃ pañcasu bhāvayitvā pañcatvamāyānti vināśakāle // (92.2)
	vātāvartitamānuṣe 'tiviṣamaṃ saṃspandate nāḍikā pittasyaiva samāgamaṃ na kurute mandā ca mandodaye / (93.1)
	prācuryaṃ bhajate rasāśrayavaśātkṣīṇā rasenojjhitā nītvā śvāsamupaiti śāntimacalaiḥ khair antakāle nṛṇām // (93.2)
	spandate caikamānena triṃśadvāraṃ yadā dharā / (94.1)
	svasthāne'pi tadā nūnaṃ rogī jīvati nānyathā // (94.2)
	śarīraṃ śītalaṃ nāḍī nūnaṃ coṣṇatarā bhavet / (95.1)
	jvaramantargataṃ tasya jānīyādbhiṣaguttamaḥ // (95.2)
	mṛtyūnmukhāṃ dharāṃ jñātvā na cikitsedgadāturam / (96.1)
	rāmanāmauṣadhaṃ tatra kārayetpāralaukikam // (96.2)
	