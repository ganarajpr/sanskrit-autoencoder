sarvajñāya namaskṛtya dravyāṇāṃ gūḍhavācinām / (1.1)
	aṣṭāṅgasaṃgrahoktānāṃ nighaṇṭur abhidhīyate // (1.2)
	vidārīpañcāṅgulavṛścikālīvṛścīvadevāhvayaśūrpaparṇyaḥ / (2.1)
	kaṇḍūkarī jīvanāhvasvasaṃjñe dve pañcake gopasutā tripādī // (2.2)
	vidāryādir ayaṃ hṛdyo bṛṃhaṇo vātapittahā / (3.1)
	śoṣagulmāṅgamardordhvaśvāsakāsaharo gaṇaḥ // (3.2)
	vidārī gajavājīṣṭā vṛṣagandhekṣugandhikā / (4.1)
	śṛgālikā puṣpavallī śuklakandā palāśikā // (4.2)
	kṣīrekṣuvallīgandhānyā kṣīraśuklā payasvinī / (5.1)
	vallīpalāśikā kṣīravidārī śreṣṭhakandakaḥ // (5.2)
	pañcāṅgulo vardhamānaś citro gandharvahastakaḥ / (6.1)
	uruvūkas tathairaṇḍa āmaṇḍo vātanāśanaḥ // (6.2)
	raktairaṇḍo dvitīyas tu vyāghro vyāghratalopamaḥ / (7.1)
	nakrāhidaṃṣṭrikā kolī vṛścikāly uṣṭradhūmakaḥ // (7.2)
	kāleyī dhūmrapattroṣṭrā viśalyā sarpadaṃṣṭrikā / (8.1)
	punarnavā varṣaketuḥ vṛścīvaḥ śvetamūlakaḥ // (8.2)
	varṣābhūḥ dīrghapattrā ca vikasas tu kaṭhillakaḥ / (9.1)
	sunāḍiko raktapuṣpo viśākho maṇḍalacchadaḥ // (9.2)
	sahadevā mahāgandhā devagandhā balāhvayā / (10.1)
	gāṅgerukī nāgabalā kharabandhā niśāhvayā // (10.2)
	viśvadevā jhaṣā kālā tathā cāśvagavedhukā / (11.1)
	mudgaparṇī sahā sūpyaparṇī mārjāragandhikā // (11.2)
	kākamudgā kṣudrarasā cāsrapittaharā sarā / (12.1)
	piśācī siṃhavinnā ca māṣaparṇī mahāsahā // (12.2)
	markaṭī cātmaguptā ca kaṇḍūkṛt kapikacchurā / (13.1)
	vṛṣyabījā galekaṇḍūkarī śārdulavigrahā // (13.2)
	phaṇijihvāparṇy abhīruḥ pīvarīndīvarī varī / (14.1)
	sūkṣmapattrā dvīpiśatruḥ śatamūlī śatāvarī // (14.2)
	kākolī kavarī vīrā dhvāṅkṣolī kṣīraśuklikā / (15.1)
	jīvantī jīvanī jīvā śākaśreṣṭhā sumaṅgalā // (15.2)
	payasyā payasī poṭagalā jñeyārkapuṣpikā / (16.1)
	jīvakaḥ kūrcanibhas tu vṛṣāṇī vṛṣabho vṛṣaḥ // (16.2)
	pṛśniparṇī pṛthakparṇī dhāvanī kalaśī guhā / (17.1)
	śṛgālavinnā lāṅgūlī sthirā kroṣṭukapucchikā // (17.2)
	vidārigandhāṃśumatī śālaparṇī sthirā dhruvā / (18.1)
	triparṇy atiguhā saumyā mahākṣī tanvikā matā // (18.2)
	vyāghrī nidigdhikā kṣudrā drāvaṇī kaṇṭakārikā / (19.1)
	siṃhā ca kṣudravārttākī bṛhatī bahuputrikā // (19.2)
	vārttākī hiṅgulī siṃhī bhāṇṭākī duṣpradharṣiṇī / (20.1)
	gokaṇṭako gokṣurakaḥ śvadaṃṣṭrā ca trikaṇṭakaḥ // (20.2)
	kanyā gopī kṛṣṇavallī sārivā phāṇijihvikā / (21.1)
	sugandhimūlā bhadrā ca sugandhā gopavally api // (21.2)
	haṃsapādī raktapādī tripādī kīṭamārikā / (22.1)
	dhṛtarāṣṭrapadī caiva mṛtamandātiparṇikā // (22.2)
	sārivośīrakāśmaryamadhūkaśiśiradvayam / (23.1)
	yaṣṭī paruṣakaṃ hanti dāhapittāsratṛḍjvarān // (23.2)
	sārivādigaṇaṃ vakṣye purā proktā tu sārivā / (24.1)
	vīraṇyābhayalāmajjakośīram amṛṇālakam // (24.2)
	vīraṃ vīraṇamūlaṃ ca bahumūlaṃ raṇapriyā / (25.1)
	kāśmaryabhīruḥ śrīparṇī kāśmaryaṃ kaṭphalaṃ tathā // (25.2)
	ḍolāphalas tīkṣṇasāro madhūko guḍapuṣpakaḥ / (26.1)
	madhupuṣpo lodhrapuṣpo vānaprastho madhudrumaḥ // (26.2)
	jñeyo madhūlasaṃjño 'pi madhūko vārisaṃsthitaḥ / (27.1)
	chade hrasvas tailapuṣpas tulyas tu rasavīryataḥ // (27.2)
	bhadraśriyaṃ malayajaṃ gośīrṣaṃ śvetacandanam / (28.1)
	kucandanaṃ tāmravarṇaṃ lohitaṃ raktacandanam // (28.2)
	yaṣṭī madhukayaṣṭyāhvā madhukaṃ klītakāhvayam / (29.1)
	paruṣako mṛduphalo roṣajo dhanvanacchadaḥ // (29.2)
	kṛṣṇāgranthikakākamācicavikāviśvauṣadhājājibhiḥ pāṭhārāmaṭhareṇukāgajakaṇāsiddhārthacitroṣaṇaiḥ / (30.1)
	spṛkkā jātyajamodahiṅgutruṭibhiḥ bhārṅgīvilaṅgānvitaiḥ ebhir viṃśatibhiḥ kaphāmayaharaḥ kṛṣṇādiko 'yaṃ gaṇaḥ // (30.2)
	pippalī māgadhī kṛṣṇā vaidehī capalā kaṇā / (31.1)
	upakulyā kaulanāmā śauṇḍī syāt tīkṣṇataṇḍulā // (31.2)
	kākamācī gucchaphalā svaryā maricikā phalā / (32.1)
	kākolī cavikā cavyaṃ granthilā kolavallikā // (32.2)
	śuṇṭhī mahauṣadhaṃ viśvaṃ nāgaraṃ viśvabheṣajam / (33.1)
	ajājī jīrakaṃ mātā medhyaṃ syād auttarāpatham // (33.2)
	kṛṣṇajīreti kākolī kālikodgāraśodhanī / (34.1)
	jīraṇā kārabhī yoniśūlaghnī copakuñcikā // (34.2)
	mālavī triśirā pāṭhā prācīnā vṛttaparṇikā / (35.1)
	ambaṣṭhā sthāpanī vīrā bodhakī ca kucelikā // (35.2)
	jantughnaṃ jaraṇaṃ hiṅgu bhūtaghnaṃ vastihiṃsakaḥ / (36.1)
	kapilā reṇukā kauntī rājaputrī hareṇukā // (36.2)
	śreyasī syād gajakaṇākṛtrimācavikāphalā / (37.1)
	āsurī sarṣapo rājī nāsāsaṃvedanaḥ kaṭuḥ // (37.2)
	siddhārthako bhūtanāśo rakṣoghnaḥ śvetasarṣapaḥ / (38.1)
	tilā kaṭvī matsyapittā kaṭukā śakulādanī // (38.2)
	vallījaṃ yavaneṣṭaṃ syān maricaṃ tīkṣṇam ūṣaṇam / (39.1)
	spṛkkā spṛk brāhmaṇī devī piśunā ca latā satī // (39.2)
	jātīphalaṃ majjasāraṃ jātī madanaśauṇḍikau / (40.1)
	ajamodā kharāhvā ca bastamodā ca markaṭī // (40.2)
	elā tu drāviḍī tutthā sūkṣmailā bahulā truṭiḥ / (41.1)
	bhārṅgī gardabhaśākaṃ ca padmā brāhmaṇayaṣṭikā // (41.2)
	padmakapuṇḍrau vṛddhitugarddhayaḥ śṛṅgy amṛtā daśa jīvanasaṃjñāḥ / (42.1)
	stanyakarā ghnantīraṇapittaṃ prīṇanajīvanabṛṃhaṇavṛṣyāḥ // (42.2)
	padmakādigaṇaṃ vakṣye hemapadmaṃ tu padmakam / (43.1)
	prapauṇḍarīkaṃ śrīpuṣpaṃ puṇḍrāhvaṃ mūlasādhanam // (43.2)
	vṛddhis tu śrāvaṇī puṣṭiḥ mahāvṛddhiḥ parocyate / (44.1)
	tavakṣīrī tuṣā śubhrā vaṃśākhyā vaṃśarocanā // (44.2)
	śṛṅgī smṛtā mahāghoṣā jñeyā karkaṭaśṛṅgikā / (45.1)
	guḍūcī kuṇḍalī chinnaruhā kāṇḍodbhavāmṛtā // (45.2)
	madhuparṇī vayaḥsthā ca maṇḍalī tantrikā smṛtā / (46.1)
	śalyaparṇī maṇicchidrā medā medaḥsamudbhavā // (46.2)
	mahāmedā vṛkṣaruhā mahāpuruṣadantikā / (47.1)
	daśānāṃ jīvanīyānāṃ saṃjñā tu parikīrtitā // (47.2)
	paruṣakaṃ varā drākṣā kaṭphalaṃ katakāt phalāt / (48.1)
	rājāhvaṃ dāḍimaṃ śākaṃ tṛṇmūtrāmayavātajit // (48.2)
	paruṣādigaṇaṃ vakṣye purā proktaṃ paruṣakam / (49.1)
	varottamā ca triphalā śreṣṭhā cāpi phalatrayam // (49.2)
	prāṇadā pūtanāmoghā harītaky abhayā jayā / (50.1)
	pathyāmṛtā haimavatī kāyasthā rohiṇī smṛtā // (50.2)
	akṣaḥ kaliḥ karṣaphalo vindhyajāto vibhītakaḥ / (51.1)
	koraṅgako mṛduphalo dhātrī cāmalakī śivā // (51.2)
	rohiṇī khaṭvalā proktā drākṣā mṛduphalā tathā / (52.1)
	mṛdvīkā tūttamaphalā gostanī cauttarāpathā // (52.2)
	hemavalko mahāvalko bhadravṛkṣaś ca kīrtitaḥ / (53.1)
	katakasya phalaṃ kātyaṃ jñeyaṃ vāriprasādanam // (53.2)
	rājādanaṃ kṣīraśuklaṃ rājāhvaṃ vānarapriyam / (54.1)
	śukeṣṭaṃ dāḍimaṃ caiva raktabījaphalāhvayam // (54.2)
	svādvamlaṃ rocanaṃ caiva dvitīyam amladāḍimam / (55.1)
	bṛhacchadas tathā śāko varadāruḥ kharacchadaḥ // (55.2)
	añjanaṃ phalinī māṃsī padmotpalarasāñjanam / (56.1)
	sailāmadhukanāgāhvaṃ viṣāntardāhapittanut // (56.2)
	smṛtaṃ srotoñjanaṃ vīram añjanaṃ yāmunaṃ tathā / (57.1)
	srotodbhavam atho nādyaṃ sauvīraṃ netrabhūṣaṇam // (57.2)
	phalinī kolagirikā śyāmā kāntā priyaṅgukā / (58.1)
	piśācī naladaṃ māṃsī jaṭilā bhūtakeśinī // (58.2)
	nalinaṃ puṣkaraṃ padmam aravindaṃ kuśeśayam / (59.1)
	paṅkeruhaṃ tāmarasaṃ sārasaṃ sarasīruham // (59.2)
	bisaprasūnarājīvajalajāmbhoruhāṇi ca / (60.1)
	indīvaraṃ kuvalayaṃ nīlaṃ nīlotpalaṃ tathā // (60.2)
	saugandhikaṃ tu kalhāraṃ raktotpalasugandhike / (61.1)
	dravāhvam amṛtāsaṅgakṛtaṃ tārkṣyo rasāñjanam // (61.2)
	elā tu drāviḍī proktā bahulā truṭisaṃjñakā / (62.1)
	hemapuṣpaṃ tu nāgāhvaṃ kesaraṃ nāgakesaram // (62.2)
	paṭolakaṭurohiṇīcandanaṃ madhusravaguḍūcīpāṭhānvitam / (63.1)
	nihanti kaphapittakuṣṭhajvarān viṣaṃ vamim arocakaṃ kāmalām // (63.2)
	paṭolādis tu rājīmat kulakaṃ ca paṭolakam / (64.1)
	kharacchadaḥ pāṇḍuphalo rājamānyo 'mṛtāphalaḥ // (64.2)
	pīluparṇī madhurasā mūrvā cātirasā smṛtā / (65.1)
	madhusravā pīlupattrā moraṭī kṣīramoraṭam // (65.2)
	guḍūcīpadmakāriṣṭadhānakāraktacandanam / (66.1)
	pittaśleṣmajvaracchardidāhatṛṣṇāghnam agnikṛt // (66.2)
	nimbo 'riṣṭo guḍūcyādau picumāndaḥ śukapriyaḥ / (67.1)
	dhānyā kustumburuḥ dhānyaṃ dhanikā dhānyakaṃ tathā // (67.2)
	āragvadhendrayavapāṭalikākatiktānimbāmṛtāmadhurasāsruvavṛkṣapāṭhāḥ / (68.1)
	bhūnimbasairyakapaṭolakarañjayugmasaptacchadāgnisuṣavīphalabāṇaghoṇṭāḥ // (68.2)
	āragvadhādir jayati chardikuṣṭhaviṣajvarān / (69.1)
	kaphaṃ kaṇḍūṃ pramehaṃ ca duṣṭavraṇaviśodhanaḥ // (69.2)
	āragvadho rājavṛkṣaḥ śamyākaś caturaṅgulaḥ / (70.1)
	ārevato vyādhighātaḥ pragrahaḥ kṛtamālakaḥ // (70.2)
	kaliṅgakas tv indrayavo vatsakaḥ kauṭajaṃ phalam / (71.1)
	pāṭalī dīrghavṛttā ca sthalyāmoghāmbuvāsinī // (71.2)
	vṛttatuṇḍā kākatiktā śārṅgeṣṭāṅgāravallikā / (72.1)
	vyāghrapādaḥ sruvataruḥ svādukaṇṭo vikaṅkataḥ // (72.2)
	kirātatikto bhūnimbaḥ kattṛṇaḥ kāṇḍatiktakaḥ / (73.1)
	sairyakas tu sahacaraḥ saryako mṛdupuṣpakaḥ // (73.2)
	bāṇaḥ smṛto nīlapuṣpaḥ dhīraśauryakaghośvarāḥ / (74.1)
	pūtikarañjaḥ kaiḍaryaḥ prakīryaś cirabilvakaḥ // (74.2)
	udakīryo naktamālaḥ karañjo lājapuṣpakaḥ / (75.1)
	saptacchado 'yugmapattraḥ saptāhvo gucchapuṣpakaḥ // (75.2)
	citrako dvīpisaṃjñas tu vahniparyāyavācakaḥ / (76.1)
	raktacitras tathānyas tu mahāṅgaḥ kālamūlakaḥ // (76.2)
	pānīyavallī suṣavī bṛhadvally utpalacchadā / (77.1)
	gālo rāṭho 'tha madanaḥ piṇḍītaḥ karahāṭakaḥ // (77.2)
	śalyakaiḍaryavṛkṣaḥ syāc chardanas tagaraḥ phalam / (78.1)
	ghoṇṭo muṇṭhagopaghoṇṭau padmakī markaṭāhvayā // (78.2)
	asanatiniśabhūrjaśvetavāhaprakīryā khadirakadarabhaṇḍīśiṃśapāmeṣaśṛṅgyaḥ / (79.1)
	trihimatalapalāśāḥ joṅgakaḥ śākaśālau kramukadhavakaliṅgacchāgakarṇāśvakarṇāḥ // (79.2)
	asanādir vijayate śvitrakuṣṭhakaphakrimīn / (80.1)
	pāṇḍurogaṃ pramehaṃ ca medodoṣanibarhaṇaḥ // (80.2)
	asanādau pītasāraḥ priyako bījako 'sanaḥ / (81.1)
	syandanaḥ stimito nemiḥ rathadruḥ sarvasādhakaḥ // (81.2)
	bhūrjo bhurjo bahupuṭo mṛdutvak cāsthiracchadaḥ / (82.1)
	pārtho 'rjunaḥ śvetavāhaḥ kakubhaḥ phālgunāhvayaḥ // (82.2)
	gāyatrī khadiro gītā kuṣṭhaghno bālapattrakaḥ / (83.1)
	kadaraḥ khadiraḥ sāraḥ koṭarī śyāmasārakaḥ // (83.2)
	bhaṇḍī śukadruḥ plavaṃgaḥ śirīṣo mṛdupuṣpakaḥ / (84.1)
	kapilā śiṃśapā kṛṣṇasāro maṇḍalapattrakaḥ // (84.2)
	bastāntrī meṣaśṛṅgī ca cakṣuṣyā bahulāṅgikā / (85.1)
	kāleyakaṃ pītasāraṃ tṛtīyaṃ varṇakṛddhimam // (85.2)
	tāḍas tālo dīrghatarus tṛṇarājas tribījakaḥ / (86.1)
	palāśaḥ kiṃśuko vātarodho brahmataruḥ paṭuḥ // (86.2)
	joṅgakaḥ śītaśamano lohanāmāgaruḥ smṛtaḥ / (87.1)
	sajahviḥ śrīkaraḥ śālo raso niryāsarālakau // (87.2)
	dhavo dṛḍhatarur gauraḥ śakaṭākṣo marūdbhavaḥ / (88.1)
	kramukaṃ kaivukaṃ pūgaṃ kaṣāyaṃ madhurāhvayam // (88.2)
	śvetaghnaḥ śītaśamanaḥ bastakarṇo 'jakarṇakaḥ / (89.1)
	śasyasaṃvaraṇaḥ śūraḥ kuśikaś cāśvakarṇakaḥ // (89.2)
	varuṇasairyakayugmaśatāvarīdahanamoraṭabilvaviṣāṇikāḥ / (90.1)
	dvibṛhatīdvikarañjajayādvayaṃ bahalapallavadarbharujākarāḥ // (90.2)
	varuṇādiḥ kaphaṃ medo mandāgnitvaṃ niyacchati / (91.1)
	āḍhyavātaṃ śiraḥśūlaṃ gulmaṃ cāntaḥ savidradhim // (91.2)
	varuṇādau śvetapuṣpo varuṇo varaṇaḥ smṛtaḥ / (92.1)
	śaṭālavṛkṣo bilvo 'strī pūtivāto mahāphalaḥ // (92.2)
	mālūraḥ śrīphalaḥ śaivaḥ śāṇḍilyaḥ śrīnivāsakaḥ / (93.1)
	mahākālyajaśṛṅgī ca kūrcaparṇī viṣāṇikā // (93.2)
	jayāgnimantho 'raṇikā takkārī vaijayantikā / (94.1)
	śigruḥ śobhāñjanas tīkṣṇagandho bahalapallavaḥ // (94.2)
	muraṅgī śigruko raktapuṣpo madhuraśigrukaḥ / (95.1)
	tṛtīyo madhuraḥ siṃśakesaro madhuśigrukaḥ // (95.2)
	sitaṃ tīkṣṇaṃ śigrubījaṃ śvetāṅgaṃ maricāhvayam / (96.1)
	darbhaḥ kuśo lavaḥ sthūlaḥ sūkṣmo vedapavitrakaḥ // (96.2)
	rujākaras tv ārtagalo huṃkāro bhīṣaṇāhvayaḥ / (97.1)
	jālavṛkṣo duṣpradharṣaḥ svādutiktaphalaḥ smṛtaḥ // (97.2)
	ūṣakas tutthakaṃ hiṅgu kāsīsadvayasaindhavam / (98.1)
	saśilājatu kṛcchrāśmagulmamedaḥkaphāpaham // (98.2)
	ūṣakādau tu vṛṣako vūṣako rucakāhvayaḥ / (99.1)
	ūṣo niḥsārakaḥ siṃho mūtravṛddhikaraḥ smṛtaḥ // (99.2)
	kaṭhinaṃ tutthakaṃ dvedhā karparaṃ barhikaṇṭakam / (100.1)
	jantughnaṃ jaraṇaṃ hiṅgu rāmaṭhaṃ bhūtanāśanam // (100.2)
	kāsīsaṃ pāṃśudhāvākhyaṃ dvitīyaṃ puṣpasaṃjñakam / (101.1)
	saindhavaṃ māṇimanthaṃ ca nādeyaṃ lavaṇottamam // (101.2)
	śilājaṃ dhātujaṃ jñeyaṃ mandarotthaṃ śilājatu / (102.1)
	pārvataṃ śailaniryāsaḥ girijaṃ ca śilāhvayam // (102.2)
	vellantarāraṇikabūkavṛṣāśmabhedagokaṇṭakotkaṭasahācarabāṇakāśāḥ / (103.1)vṛkṣādanīnalakuśadvayaguṇṭhagundrābhallūkamoraṭakuraṇṭakarambhapārthāḥ // (103.2)
	vargo vīratarādyo 'yaṃ hanti vātakṛtān gadān / (104.1)
	aśmarīśarkarāmūtrakṛcchrāghātarujāharaḥ // (104.2)
	vellantaro vīratarur gaṇe vīratarādike / (105.1)
	vasukaḥ sthūlapuṣpaś ca bukaś ceśvaramallikā // (105.2)
	siṃhāsyaḥ karkaṭaś caiva vṛṣakaś cāṭarūṣakaḥ / (106.1)
	veṇupattrī vṛṣā pārvī parvaṇī vaṃśapattrikā // (106.2)
	aśmabhedī śilābhedī jñeyā pāṣāṇabhedikā / (107.1)
	utkaṭā sūkṣmapattrā ca dīrghalohitayaṣṭikā // (107.2)
	śarekṣukusumau bāṇaḥ sa kāṇḍekṣunibhāṅghrikaḥ / (108.1)
	śvetacāmarakaḥ kāśo gundrā syād gucchapuṣpikā // (108.2)
	vṛkṣādanī tu śikharo vandākaḥ kāmavṛkṣakaḥ / (109.1)
	mṛdupuṣpo 'tha suṣiro nadīstho nalako nalaḥ // (109.2)
	guṇṭho vṛttatṛṇaḥ śuṇṭhaḥ śṛṅgaverābhamūlakaḥ / (110.1)
	bhallūko bhūtavṛkṣaś ca śyonākaś caiva ṭuṇṭukaḥ // (110.2)
	śrīhastinī kuraṭakā picukaḥ śitivārakaḥ / (111.1)
	kṛṣṇasūkṣmaphalā yuktapuṣpā mastakamañjarī // (111.2)
	karambhaḥ karkaśo yugmaphalā cottamakanyakā / (112.1)
	kapotavaṅkā varadā ravibhaktā suvarcalā // (112.2)
	rodhraśābarakarodhrapalāśāḥ jiṅgiṇīsaralakaṭphalayuktāḥ / (113.1)
	kutsitāmbakadalīgataśokāḥ sailavāluparipelavamocāḥ // (113.2)
	eṣa rodhrādiko nāma medaḥkaphaharo gaṇaḥ / (114.1)
	yonidoṣaharaḥ stambhī varṇyo viṣavināśanaḥ // (114.2)
	lodhrādau tilvako lodhras tirīṭaḥ paṭṭikāhvayaḥ / (115.1)
	dvitīyaḥ śābaraḥ śveto ghanatvak cākṣibheṣajaḥ // (115.2)
	jiṅgiṇī jhiṅgiṇī jñeyā mocakī guḍamañjarī / (116.1)
	pūtikāṣṭhaṃ devavṛkṣaḥ saralo devadārukaḥ // (116.2)
	surakāṣṭhaṃ bhadradāruḥ devaparyāyavācakaḥ / (117.1)
	sugandhā suvahā rāsnā yuktāhvā gandhanākulī // (117.2)
	surabhiś ca kadambaś ca kuñcitāṅgo haripriyaḥ / (118.1)
	rambhā tu kadalī mocā vṛttapuṣpāṃśumatphalā // (118.2)
	aśoko vigataśokaḥ subhagas tāmrapallavaḥ / (119.1)
	elavālukam aileyaṃ bāleyaṃ harivālukam // (119.2)
	kuṭannaṭaṃ plavaṃgaṃ ca vitunnaṃ paripelavam / (120.1)
	surabhiḥ sallakī mocā mahārambhā gajapriyā // (120.2)
	arkālarkau nāgadantī viśalyā bhārṅgī rāsnā vṛścikālī prakīryā / (121.1)
	pratyakpuṣpī pītatailodakīryā śvetāyugmaṃ tāpasānāṃ ca vṛkṣaḥ // (121.2)
	ayam arkādiko vargaḥ kaphamedoviṣāpahaḥ / (122.1)
	kṛmikuṣṭhapraśamano viśeṣād vraṇaśodhanaḥ // (122.2)
	arkādau tu sadāpuṣpā sūryāhvārkas tu rūpikā / (123.1)
	mandāraḥ śvetakusumo 'larko vikaraṇaḥ smṛtaḥ // (123.2)
	nāgadantī śvetaghaṇṭā nāginī pūrvapuṣpikā / (124.1)
	viśalyā halinī vahmijihvā lāṅgalikā smṛtā // (124.2)
	bhārṅgī phañjī ca pālindī dvijayaṣṭiḥ sugandhikā / (125.1)
	apāmārgaḥ śaikharikaḥ pratyakpuṣpī mayūrakaḥ // (125.2)
	kākādanī pītatailā vegā kākāṇḍakī tathā / (126.1)
	jyotiṣmatī pītatailā vegā kaṅguṇikā smṛtā // (126.2)
	śvetā sunābhiḥ kaṭabhī kiṇihī madhureṇukā / (127.1)
	kaṭaṃbharā mahāśvetā kālindī kaṭabhī sitā // (127.2)
	kumāryākhyā mahāśvetā vandhyā karkoṭakī tathā / (128.1)
	iṅgudas tiktamañjā ca pīlukas tāpasadrumaḥ // (128.2)
	surasayugaphaṇijjaṃ kālamālā viḍaṅgaṃ kharabusavṛṣakarṇī kaṭphalaṃ kāsamardaḥ / (129.1)
	kṣavakasarasibhārṅgīkārmukāḥ kākamācī kulahalaviṣamuṣṭī bhūstṛṇo bhūtaveśī // (129.2)
	surasādir gaṇaḥ śleṣmamedaḥkṛminiṣūdanaḥ / (130.1)
	pratiśyāyāruciśvāsakāsaghno vraṇaśodhanaḥ // (130.2)
	surasādau gaṇe dvedhā surā kṛṣṇagaurataḥ / (131.1)
	svādugandhicchadā caiva kāyasthā tulasī tathā // (131.2)
	phaṇijjako mañjarīkas tīkṣṇagandhaḥ sugandhikaḥ / (132.1)
	kṛṣṇasarjakaḥ kālamālaḥ vaṭhiñjarakuṭherakau // (132.2)
	viḍaṅgaṃ kṛmijid balyaṃ kirīṭaṃ śvetataṇḍulam / (133.1)
	śūkātmakaḥ kharabusau maruvaḥ kharapattrakaḥ // (133.2)
	vṛṣakarṇyākhukarṇī ca tathā bhūmipariśrayā / (134.1)
	rājakṣavaḥ pītapuṣpaḥ kāsaghnaṃ kāsamardakaḥ // (134.2)
	udvegajananas tīkṣṇaḥ kṣavakaḥ kṣudvibodhakaḥ / (135.1)
	kapitthapattrī jharasī nirjharā jharapattrikā // (135.2)
	prācīnā bodhakī kāntā kāmukā raktamañjarī / (136.1)
	mādhavī syād amuktaś ca suvasanto 'timuktakaḥ // (136.2)
	kākamācī gūḍhaphalā kākāhvā mācikāpi ca / (137.1)
	volo vṛddhaḥ kulahalo jambūlo bhūkadambakaḥ // (137.2)
	viṣamuṣṭiś ca karkoṭī kṣayāhvā keśamuṣṭikā / (138.1)
	putrāñjaliḥ bhūtakeśī bhūstṛṇo guhyabījakaḥ // (138.2)
	bhūtāveśī bhūtakeśī nirguṇḍī tinduvārakaḥ / (139.1)
	śephālikā śvetapuṣpā śvetanirguṇḍikā smṛtā // (139.2)
	muṣkakasnugvarādvīpipalāśadhavaśiṃśapāḥ / (140.1)
	gulmamehāśmarīpāṇḍumedo'rśaḥkaphaśukrajit // (140.2)
	muṣkakādau tu śikharī muṣkako mokṣakas tathā / (141.1)
	kālamuṣkaḥ kṣāravṛkṣaḥ kṣīṇavāriphalaḥ smṛtaḥ // (141.2)
	sudhā vajrī mahāvṛkṣo granthilā snug guḍā snuhī / (142.1)
	samantadugdhā śvajihvapatraś ca yugmakaṇṭakaḥ // (142.2)
	vatsakamūrvābhārṅgīkaṭukā marīcaṃ ghuṇapriyā ca gaṇḍīram / (143.1)
	elā pāṭhā jājī kaṭvaṅgaphalājamodasiddhārthavacāḥ // (143.2)
	jīrakahiṅguviḍaṅgaṃ paśugandhā pañcakolakaṃ hanti / (144.1)
	calakaphamedaḥpīnasagulmajvaraśūladurnāmnaḥ // (144.2)
	vanatikto vatsakādau kuṭajo girimallikā / (145.1)
	vṛkṣakaḥ śakravṛkṣaś ca vatsakaḥ kuṭajas tathā // (145.2)
	bhaṅgurātiviṣā mādrī śuklakandā ghuṇapriyā / (146.1)
	dvitīyā tu prativiṣā śvetaraktaviṣā matā // (146.2)
	dīrghavṛnto mahānimbaḥ kaṭvaṅgo 'ralutiktakaḥ / (147.1)
	dīpyakaṃ tv ajamodas tu yavānī jaraṇāhvayā // (147.2)
	vacogragandhā jaṭilā ṣaḍgranthā haimavatyapi / (148.1)
	śuklā yā sā svādukandā suvāsā himasaṃbhavā // (148.2)
	vacājaladadevāhvanāgarātiviṣāmayāḥ / (149.1)
	haridrādvayayaṣṭyāhvakalaśīkuṭajodbhavāḥ // (149.2)
	vacāharidrādigaṇāv āmātīsāranāśanau / (150.1)
	medaḥkaphāḍhyapavanastanyadoṣanibarhaṇau // (150.2)
	vacādau prāg vacā proktā mustā tu jaladāhvayā / (151.1)
	gāṅgeyī kuruvindā ca devāhvā bhadramustakam // (151.2)
	haridrādigaṇaṃ vakṣye gaurī śyāmā ca nirviṣā / (152.1)
	niśā kṣapā ca rātriś ca varā lomaśamūlikā // (152.2)
	svarṇavarṇā haridrā tu niśāhvā rajanī tathā / (153.1)
	dārvī kaṭaṃkaṭerī ca parjanyā ca pacampacā // (153.2)
	priyaṅgupuṣpāñjanayugmapadmāḥ padmādrajo yojanavallyanantā / (154.1)
	mānadrumo mocarasaḥ samaṅgā punnāgaśītaṃ madanīyahetuḥ // (154.2)
	ambaṣṭhā madhukaṃ namaskarī nandīvṛkṣapalāśakacchurā / (155.1)
	rodhraṃ dhātakibilvapeśike kaṭvaṅgaṃ kamalodbhavaṃ rajaḥ // (155.2)
	gaṇau priyaṅgvambaṣṭhādī pakvātīsāranāśanau / (156.1)
	sandhānīyau hitau pitte vraṇānām api ropaṇau // (156.2)
	priyaṅgvādigaṇe pūrvaṃ priyaṅguḥ samudāhṛtā / (157.1)
	padmāsitāravindā ca cāraṭī padmacāriṇī // (157.2)
	rajaḥ parāgaṃ kiñjalkaṃ kesaraṃ padmasaṃbhavam / (158.1)
	mañjiṣṭhā vijayā raktā samaṅgā vikasāruṇā // (158.2)
	mañjukā raktayaṣṭī ca tāmrā yojanavally api / (159.1)
	anantā dīrghamūlā ca samudrānto yavāsakaḥ // (159.2)
	sāradruḥ śālmalī mocā purāṇī raktapuṣpikā / (160.1)
	niryāso yas tu śālmalyāḥ sa mocarasasaṃjñakaḥ // (160.2)
	samaṅgā śatapattrā ca tathaivāñjalikārikā / (161.1)
	namaskārī raktamūlā tathā puṣpāvarodhikā // (161.2)
	puṃnāgaḥ puruṣāhvaś ca tuṅgākhyo raktakesaraḥ / (162.1)
	namerur devapuṃnāgaḥ skandhapuṣpaḥ surāhvayaḥ // (162.2)
	madahetuḥ sindhupuṣpī dhātakī madayantikā / (163.1)
	kuñjarā harisārā ca madavīryā madapriyā // (163.2)
	ambaṣṭhādau smṛtāmbaṣṭhā sahasrī bahumūlakaḥ / (164.1)
	madhuparṇī kekiśikhā mayūrāhvā śikhī tathā // (164.2)
	nandīvṛkṣaḥ prarohī ca jayavṛkṣendravṛkṣakau / (165.1)
	kacchurā paṇihārī ca tīkṣṇapattrā marudbhavā // (165.2)
	mustāvacāgnidviniśādvitiktābhallātapāṭhātriphalīviṣākhyāḥ / (166.1)
	kuṣṭhaṃ kuṭī haimavatī ca yonistanyāmayaghnā malapācanāś ca // (166.2)
	mustādike gaṇe mustā pūrvam eva prakīrtitā / (167.1)
	tiktā ca kaṭukā jñeyā rohiṇī kaṭurohiṇī // (167.2)
	sphoṭaśophakṣatakaraṃ bhallātakam aruṣkaram / (168.1)
	pākalaṃ vāri bhāvyaṃ ca vāpyaṃ kuṣṭhaṃ gadāhvayam // (168.2)
	nyāgrodhapappalasadāphalarodhrayugmaṃ jambudvayārjunakapītanasomavalkāḥ / (169.1)
	plakṣāmravañjulapiyālapalāśanandīkolīkadambaviralāmadhukaṃ madhūkam // (169.2)
	nyagrodhādir gaṇo vraṇyaḥ saṃgrāhī bhagnasādhanaḥ / (170.1)
	medaḥpittāsratṛḍdāhayoniroganibarhaṇaḥ // (170.2)
	nyagrodhādau yakṣavāso nyagrodho bahupād vaṭaḥ / (171.1)
	aśvatthaḥ pippalo bodhiś caityadruś calapattrakaḥ // (171.2)
	udumbaraḥ kṛmiphalaḥ supratiṣṭhaḥ sadāphalaḥ / (172.1)
	bṛhatphalā rājajambūḥ kākajambvalpasasyakā // (172.2)
	phalaśreṇī varaḥ proktaḥ kapicūtaḥ kapītanaḥ / (173.1)
	plakṣaḥ kupippalaḥ plāvo gardabhāṇḍaḥ kapītanaḥ // (173.2)
	āmraś cūtaś cāvatalaḥ kāntaḥ piṇḍaphalas tathā / (174.1)
	vasantadūtī mākandā bhṛṅgeṣṭā kokilapriyā // (174.2)
	rasāladruḥ sahakāraḥ saurabhaḥ kokilapriyaḥ / (175.1)
	nādeyo vañjulaḥ prokto vidulo vetaso 'paraḥ // (175.2)
	priyālas tu kharaskandhaś cāro drākṣārasapriyaḥ / (176.1)
	karkandhūḥ kāṣṭhakṛt kolī badarī yugmakaṇṭakaḥ // (176.2)
	visphūrjanī vikaraṇī tindukī viralā smṛtā / (177.1)
	kālaskandho nīlasāro dvitīyaḥ kākatindukaḥ // (177.2)
	vakraśalyā kṛṣṇaphalā viralā gṛdhranakhy api / (178.1)
	gandhayuktā sāravastrā durdharṣā kuṇḍalī smṛtā // (178.2)
	elāyugmaturuṣkakuṣṭhaphalinīmāṃsījaladhyāmakaṃ spṛkkācorakacocapattratagarasthauṇeyajātīrasāḥ / (179.1)
	śuktivyāghrinakho 'marāhvamaguruḥ śrīvāsakaḥ kuṅkumaṃ caṇḍāgugguladevadhūpakhapurāḥ puṃnāganāgāhvayam // (179.2)
	elādiko vātakaphau viṣaṃ viniyacchati / (180.1)
	varṇaprasādanaḥ kaṇḍūpiṭikākoṭhanāśanaḥ // (180.2)
	elādike pūrvam uktā sūkṣmailānyā tu kathyate / (181.1)
	bhadrailā bṛhadelā tu sthūlailā tripuṭodbhavā // (181.2)
	suhelā ca suṣeṇī ca reṇukā kāntanāmikā / (182.1)
	piṇḍī turuṣkajaṃ tailaṃ pirāyākaṃ kṛtrimaṃ kapiḥ // (182.2)
	hrīveraṃ vāri keśāhvam udīcyaṃ bālakaṃ jalam / (183.1)
	dhyāmakaṃ śabalaṃ gandhaṃ spṛkkā devī latā satī // (183.2)
	corako granthiparṇī syāt śaṭī somasamudbhavā / (184.1)
	varāṅgaṃ carmanāmā ca cocaṃ tvak ca varāṅgakam // (184.2)
	romaśaṃ chadanaṃ pattraṃ tamālaṃ romaśīphalam / (185.1)
	bahiṣṭhaṃ tagaraṃ vakraṃ nataṃ kālānusāri ca // (185.2)
	cāraṭī śukabarhākhyaṃ sthauṇeyaṃ tailapītakam / (186.1)
	jātīraso raso bolaṃ śuktiḥ kararuho nakhaḥ // (186.2)
	badarīpattrakaṃ caiva jñeyo nāgahanus tathā / (187.1)
	samudrajo vyāghranakho vijñeyo vyāghranāmakaḥ // (187.2)
	śrīveṣṭako vāyasako dadhināmā ca kīrtitaḥ / (188.1)
	kāśmīraṃ kuṅkumaṃ raktaṃ vāhlīkaṃ ghusṛṇaṃ varam // (188.2)
	krodhanā piśunā caṇḍā caurī śaṅkhinikā matā / (189.1)
	mahiṣākṣo niśācārī kauśiko gugguluḥ puraḥ // (189.2)
	rālas tu devadhūpaḥ syāt śālaḥ sarjarasāhvayaḥ / (190.1)
	kundurur medakaḥ kundro vijñeyaḥ khapuras tathā // (190.2)
	śyāmādantīdravantīkramukakuṭaraṇāśaṃkhinī carmasāhvā svarṇakṣīrīgavākṣīśikharirajanakacchinnarohākarañjāḥ / (191.1)
	bastāntrī vyādhighāto tīkṣṇavṛkṣāt phalāni śyāmādyo hanti gulmaṃ viṣamarucikaphau hṛdrujaṃ mūtrakṛcchram // (191.2)
	masūravidalā śyāmā śyāmādo kālameṣikā / (192.1)
	suṣeṇikā śaśāhvā ca kālindī kālikā smṛtā // (192.2)
	citrā mukūlako dantī nikumbhaḥ śambaras tathā / (193.1)
	udumbaracchadā hastidantī syād upacitrakā // (193.2)
	nyagrodhāhvā sutatreṇī dravanty undurukarṇikā / (194.1)
	kumbhastrī bhaṭṭinī sūtrā śyāmā kuṭaraṇā trivṛt // (194.2)
	śaṅkhinī tiktalā vakrī yavatiktā kiśorikā / (195.1)
	śaṅkhāvartā śaṅkhapuṣpī viśikhā nāhikā smṛtā // (195.2)
	sātalā saptalā carmakaṣāhvāvartakī smṛtā / (196.1)
	anyeṣāṃ tu tathā brāhmī brahmanāmā tu kīrtitā // (196.2)
	svarṇakṣīrī haimavatī kaṅkuṣṭhas tīkṣṇadugdhikā / (197.1)
	indravāruṇikā caindrī gavākṣī gajacirbhiṭī // (197.2)
	viśālā ca viśalyā ca saiva proktā gavādanī / (198.1)
	girikarṇy aśvakṣurakaḥ sthāṇukarṇī gavādanī // (198.2)
	nīlasyandā nīlapuṣpī nīlākhyā girikarṇikā / (199.1)
	tilvakaḥ śikharī śvetatvak tirīṭo bṛhacchadaḥ // (199.2)
	kampillako rañjanako recano raktacūrṇakaḥ / (200.1)
	bastāntrī vṛṣagandhākhyā meṣāntrī vṛṣapattrikā // (200.2)
	ghanabhūrirasas tv ikṣuḥ guḍamūlo 'sipattrakaḥ / (201.1)
	tīkṣṇavṛkṣaḥ śaṇaḥ pīluḥ prokto 'nyaḥ sthāṇukas tathā // (201.2)
	gaṇeṣu yāni dravyāṇi saṃgrahe vālpasaṃgrahe / (202.1)
	tāny uktāny abhidhīyante viprakīrṇāny ataḥ param // (202.2)
	pavitrapattrā maṅgalyā śamī lakṣmī ca keśanut / (203.1)
	sohalā rudatī tanvī sūkṣmamūlāparājitā // (203.2)
	pānīyo bījavṛkṣas tu jīvavṛkṣas tu pāśikaḥ / (204.1)
	śuklapuṣpā bhūmilagnā hrasvāṅgā śaṅkhapuṣpikā // (204.2)
	sūkṣmapattrā sarpagandhā sarpākṣī raktapuṣpikā / (205.1)
	anyā tu sumahākandā nākulī nakulapriyā // (205.2)
	viṣṇukrāntā nīlapuṣpī satīnā chardikā tathā / (206.1)
	vāṭyālakaḥ pītapuṣpo vāṭyā bhadraudanī balā // (206.2)
	mahābalā varṣapuṣpī śītapākī subījakaḥ / (207.1)
	vāṭyāyanī tv atibalā bhāradvājī suparṇikā // (207.2)
	rāmānyācchādanaphalā vāṭyā kārpāsasaṃjñakā / (208.1)
	ajaṭā bahupattrā ca bhūdhātrī tāmalaky api // (208.2)
	śītavīryaḥ parpaṭakaḥ tṛṣṇāghnaḥ sūkṣmapattrakaḥ / (209.1)
	trāyantī trāyamāṇā ca pālinī bhayanāśinī // (209.2)
	durālabhā dhanvayāso yāso duḥsparśakas tathā / (210.1)
	kalyāṇalocano jñeyo nādeyo jalajambukaḥ // (210.2)
	mahākadambo niculo 'napāyī jalanūpuraḥ / (211.1)
	kiṅkirātaḥ karṇikāro gauraḥ kanakapuṣpakaḥ // (211.2)
	mandāraḥ pāribhadrāhvo jñeyaḥ kaṇṭakīkiṃśukaḥ / (212.1)
	pārijātaś ca rohītaḥ plīhaghno raktapuṣpakaḥ // (212.2)
	śukanāsā tu nalikā śukaghrāṇo 'lpanālikā / (213.1)
	śākarājo bhūtavāso gojihvā karkaśacchadā // (213.2)
	ajākṣī vraṇanāśinī kuṣṭhaghnī phalguvāṭikā / (214.1)
	siṃhāsyaḥ karkaṭaś caiva vṛṣo vāsāṭarūṣakaḥ // (214.2)
	aśmantako 'mlayoniś ca jñeyo yamalapattrakaḥ / (215.1)
	vaṃśo veṇur yavaphalaḥ suparvā ca tṛṇadhvajaḥ // (215.2)
	karīraḥ kīcako mṛtyuphalāṅkura iti smṛtaḥ / (216.1)
	vāraṇas taralī kumbhikarañjas tīravṛkṣakaḥ // (216.2)
	sindhuraḥ sindhuvāraś ca śvetapuṣpāvarohitaḥ / (217.1)
	kākodumbarikā phalguḥ bhadrodumbaravāyasī // (217.2)
	kālāntradārī kanthārī phaṇī khadiravally api / (218.1)
	sitā kumārikā mallī mohinī vaṭapattrikā // (218.2)
	phenilo hastikarkoṭaḥ kāṇḍo bāṇaḥ śaṇaḥ smṛtaḥ / (219.1)
	śleṣmāntako bahuphalaḥ śailūṣaḥ kāntavṛkṣakaḥ // (219.2)
	kuddālakaḥ kovidāras tāmrapuṣpo yugacchadaḥ / (220.1)
	kālakarṇī bhūtavallī balyā gandhāśvagandhikā // (220.2)
	tintiḍīkas tu vṛkṣāmlo badarī kolasaṃjñakaḥ / (221.1)
	karkandhūḥ hrasvabadarī vasuvṛkṣas tu dhanvanaḥ // (221.2)
	sahasravīryas tīkṣṇāmlo varāmlas tv amlavetasaḥ / (222.1)
	godhāpadī godhavallī paṭvamlādityanāmikā // (222.2)
	pattrabhaṅgo mahāśyāmā kharāśvā vṛddhadārukaḥ / (223.1)
	dāvāgnidamanī mātā kṣudrakaṇṭarikā tathā // (223.2)
	barhiśikhāhvayā guñjā raktikā kākaṇantikā / (224.1)
	śvetakāmbhojikā dhvāṅkṣī śvetapākī śikhaṇḍikā // (224.2)
	tṛtīyā kṛṣṇakāmbhojī kuṇapokaḥ susādanī / (225.1)
	jyotiṣmatī kaṅguṇikā pārāvatapadī ca sā // (225.2)
	īśvarī nāgadamanī kīṭāriḥ sarpagandhikā / (226.1)
	adhomukhā tv avākpuṣpī vārāhī vanamālikā // (226.2)
	ārāmaśītalo devo gandhāḍhyaḥ kurumardakaḥ / (227.1)
	nāgajihvā śvetaphalā kṣīriṇī cārkapuṣpikā // (227.2)
	nimbacchadendravallī ca karabhī rucirā smṛtā / (228.1)
	likhikā bhaktikā bhūrī navanītā prakīrtitā // (228.2)
	jñeyā badarikāparṇī parṇakaḥ pūtikarṇakaḥ / (229.1)
	malayūḥ vākucī caiva candrarekhā tv avalgujaḥ // (229.2)
	cakṣuṣyā cāraṭī jñeyā tathāraṇyakulatthikā / (230.1)
	ahimāro 'rimedas tu pītadārur haridrumaḥ // (230.2)
	śvetatvak tīkṣṇasāraś ca vibudhas tīkṣṇasārakaḥ / (231.1)
	vāpyāhvaṃ pauṣkaraṃ śūlaharaṃ bījāhvayaṃ matam // (231.2)
	śarī tu suvratā jñeyā gandhāhvā somasambhavā / (232.1)
	sahasravīryā golomī sitā dūrvā ca śādvalaḥ // (232.2)
	kṣudravārī dugdhayutā ghaṭikā chatrapattrakā / (233.1)
	āghoṭako brahmaphalo raktabindus tilacchadaḥ // (233.2)
	ajākṣī lomaparṇī ca jñeyo meṣavilocanaḥ / (234.1)
	mahāvṛkṣo mahānīlo bhṛṅgāhvo mārkavaḥ smṛtaḥ // (234.2)
	keśarañjanako jñeyo bhṛṅgarāḍ bhṛṅgareṇukaḥ / (235.1)
	rāmāhvārkalatārāmā taruṇī puṣpavaty api // (235.2)
	sūryabhaktā sukhodbhāvā sūryāvartā ravipriyā / (236.1)
	hiraṇyapuṣpī kharjūrī tāḍapattrī musaly api // (236.2)
	ikṣvālikā tu kākekṣuḥ kāṇḍekṣur vāyasekṣukaḥ / (237.1)
	śvetacāmarakaḥ kāśas tathekṣukusumaś ca saḥ // (237.2)
	adhyaṇḍekṣurakaḥ sthūlakaṇṭakaḥ kokilākṣakaḥ / (238.1)
	uccaṭā caṭakā jñeyā śikhaṇḍy āsphotakaḥ smṛtaḥ // (238.2)
	unmattako mātulako dhuttūro hemanāmakaḥ / (239.1)
	tripuṣpaḥ kṛṣṇadhuttūraḥ kṛṣṇapuṣpī ca mohinī // (239.2)
	devadālī ca karkoṭī veṇī jīmūtakaḥ smṛtaḥ / (240.1)
	dhāmārgavaḥ kośaphalo rājakośātakī smṛtā // (240.2)
	kaṭukośātakī kṣveḍā jālinī kṛtavedhanaḥ / (241.1)
	kaṭukālāmbunī tumbālāmbur ikṣvākusaṃjñikā // (241.2)
	nīlinī cāraṭī jñeyā nīlinī nīlapuṣpikā / (242.1)
	sūkṣmapādas tāmracūḍo jñeyaḥ kukkuṭapādikaḥ // (242.2)
	godhūlikā ca gojihvā gojī kroṣṭukamūlakaḥ / (243.1)
	aṅkolo girikolaś ca pītasāro nikocakaḥ // (243.2)
	jālārir mehaśatruś ca bakulī talapoṭakaḥ / (244.1)
	svarṇavarṇākaraḥ pītapuṣpako dohakāhvayaḥ // (244.2)
	śaṇapuṣpī bṛhatpuṣpī śaṇaḥ ghaṇṭaśaṇaḥ smṛtaḥ / (245.1)
	ubhātasī rudrapattrī gopikā bāṇakaḥ smṛtaḥ // (245.2)
	saumyā suvarcalā brāhmī somā brahmasuvarcalā / (246.1)
	maṇḍūkaparṇī vikrāntā cānyā brāhmī vanauṣadhiḥ // (246.2)
	sutajīvaḥ putrajīvaḥ pavitraḥ putrasiddhikṛt / (247.1)
	āvartakī carmaraṅgā mahājālī vibhāṇḍikā // (247.2)
	prasāraṇī suprasarā sāraṇī supratānikā / (248.1)
	hiṅgupattrī tu pṛthvīkā bāṣpikā kavarī smṛtā // (248.2)
	tumburus tīkṣṇavalkaś ca tīkṣṇapattraḥ kutumburuḥ / (249.1)
	akṣoḍaḥ parvatīyaś ca phalasneho guḍāśrayaḥ // (249.2)
	kīreṣṭaḥ karparālaś ca svādumañjā pṛthucchadaḥ / (250.1)
	agastiko munināmā kumbhayoniś ca sa smṛtaḥ // (250.2)
	adhicchattrā kumbhayoniḥ droṇapuṣpī kutumbikā / (251.1)
	kauṇḍinyaś ca mahādroṇaḥ smṛto devakutumbakaḥ // (251.2)
	adhicchattrā gautamasthā bālagranthiḥ prakīrtitā / (252.1)
	vatsādanī sudaśākhyā cakrāṅgī jalaśoṣakaḥ // (252.2)
	prapunnāṭas tv eḍagajo dadrughnaś cakramardakaḥ / (253.1)
	lakṣmaṇā putrajananī raktabinducchadā tathā // (253.2)
	nāginī śūlinī nāgavallī matsyārjakaḥ smṛtaḥ / (254.1)
	śṛgālaghaṇṭā vajrākṣī vajravallī tu śṛṅkhalā // (254.2)
	palaṃkaṣā mūlakaṃ ca hiṃgunā puṣkaracchadaḥ / (255.1)
	dadhipuṣpī tu khaṭvāṅgī khaṭvā paryaṅkapādikā // (255.2)
	bimbī hā tuṇḍikerī tilākhyā phalanābhikā / (256.1)
	urvāruḥ karkaṭī proktā lomaśā ca prakīrtitā // (256.2)
	khūrjarikas tu kāliṅgaḥ mūtralaṃ trapusaṃ smṛtam / (257.1)
	kūṣmāṇḍakī puṣpalatā kakubhāṇḍā phalottamā // (257.2)
	gorakṣatumbī gorakṣī kumbhālāmbur ghaṭābhidhā / (258.1)
	cirbhiṭikā citraphalā cīnāraṃ cirbhaṭaṃ smṛtam // (258.2)
	lambā piṇḍaphalekṣvākuḥ kaṭukā kṣatriyātmajā / (259.1)
	mahāphalekṣurā caiva tumbikā tiktabījakā // (259.2)
	cukrikā cāmlikā ciñcā jīvantī tintiḍī smṛtā / (260.1)
	cukrikā tv amlacāṅgerī suniṣaṇṇadalā tathā // (260.2)
	upodakam upodī ca kṣudrakā podakī tathā / (261.1)
	jīvantiko raktaśākaḥ kalambī vallyupodakaḥ // (261.2)
	taṇḍulīyo meghanādaḥ cillī tu lomaśā smṛtā / (262.1)
	śitivāraḥ sūcipattraḥ svastikaḥ suniṣaṇṇakaḥ // (262.2)
	matsyākṣikas tu matsīraḥ pattūraḥ priyasaty api / (263.1)
	śīghraśākhā śākhinī ca mahāśākaś ca vāstukī // (263.2)
	śrāvaṇī syāt muṇḍitikā bhikṣuḥ śravaṇaśīrṣakā / (264.1)
	saumyagandhā barbarikā tilaparṇī ca sā smṛtā // (264.2)
	sarpaś citras tu nīlābho bhūśāko bhūmikandakaḥ / (265.1)
	rasono laśuno jñeyaḥ palāṇḍur mukhadūṣaṇaḥ // (265.2)
	śatapuṣpā śatacchattrā miśiḥ ghoṣā śatāhvayā / (266.1)
	miśreyā śālinī śītaśivāraṇyā miśiḥ smṛtā // (266.2)
	pṛthvīkā vāripattrā tu bāṣpikā ca sthalodbhavā / (267.1)
	kapittho 'tha dadhitthaś ca durmadaḥ surabhicchadaḥ // (267.2)
	toyakṣobhakaraḥ kumbhī vāruṇo vṛkṣadhūmakaḥ / (268.1)
	mūṣikāriś citraphalaḥ karaṇḍaphalakaś ca saḥ // (268.2)
	cocaṃ ciṣu nārikelaḥ tuṅgadruḥ kūrcaśekharaḥ / (269.1)
	nīrapūrṇaphalaḥ śṛṅgī mocaṃ tu kadalīphalam // (269.2)
	rambhā tu kadalī mocā vṛttapuṣpāṃśumatphalā / (270.1)
	karamardī kṣīraphalā śvetapuṣpaphaleti ca // (270.2)
	kṛṣṇapākaphalāvignakarāmlāḥ karamardakaḥ / (271.1)
	mātuluṅgo bījapūro luṅgaś ca phalapūrakaḥ // (271.2)
	jambīro jambhalo jambhaḥ jambo dantaśaṭhaḥ smṛtaḥ / (272.1)
	nāraṅgas tvaksugandhākhya airāvatamukhapriyau // (272.2)
	bhavyaṃ bhaviṣyaṃ cāmlaṃ ca bhavaṃ romaphalaṃ matam / (273.1)
	pārāvataṃ raivatakaṃ likuco lakuco ḍahuḥ // (273.2)
	panasaḥ kaṇṭakiphalaḥ coco dīrghaphalaḥ smṛtaḥ / (274.1)
	nalikā suṣirā śūnyā kapotacaraṇā naṭī // (274.2)
	snigdhavṛkṣastu sakṣīraḥ plakṣaḥ syād guḍabījakaḥ / (275.1)
	kālavṛntā kuberākṣī kuliṅgākṣī ca yakṣadṛk // (275.2)
	ugrakāṇḍaḥ kāravallī toyavallī sukāṇḍakā / (276.1)
	pañcāṅgulī liṅgabījā rājikā piṇḍavatphalā // (276.2)
	turyatuṇḍī śilācchedī pūtikā nityapuṣpikā / (277.1)
	parvamañjarikā kīṭahantrī vṛścikahāriṇī // (277.2)
	kumārī vyāghracaraṇā kanyā sthūladalā ca sā / (278.1)
	bandhūko bandhujīvaśca pārvako vṛkadhūmakaḥ // (278.2)
	kṛṣṇanīlaḥ kālaśākhaḥ kaiḍaryaḥ surabhicchadaḥ / (279.1)
	viśvarūpā rūpyagaṇḍā rūpyo haritatumbilī // (279.2)
	arśoghnaś cākhukandaśca vanyakandaś ca śūraṇaḥ / (280.1)
	raktapādī śamīpattrā lajjā lohitayaṣṭikā // (280.2)
	durārohā kharaskandhā kharjūrī svādumastakā / (281.1)
	hintālī tu mahātālī kutālī tilapuṣpikā // (281.2)
	bahuskandhā mṛtyuphalā gūḍhapākī śilāphalā / (282.1)
	jatuvṛkṣo ghanaskandhaḥ krimivṛkṣaḥ kuśāmrakaḥ // (282.2)
	nīlapattrī kālanīlī nīlinī nīlapuṣpikā / (283.1)
	kākajaṅghā dhvāṅkṣajaṅghā dāsī kāntā pracībalā // (283.2)
	śarapuṅkhā bāṇapuṅkhā maṇikā cekṣupuṅkhikā / (284.1)
	putradātrī vṛttapattrā vātāriḥ śvetapuṣpikā // (284.2)
	tālīśapattraṃ tālīśaṃ tālamāmalakīdalam / (285.1)
	śvāsadrumaḥ kākataruḥ rugyogyo vyāghraparṇyapi // (285.2)
	kubjapuṣpā kṛṣṇavallī mahānīlā pratānikā / (286.1)
	mṛdukāntiḥ mahāśvetā śvetā tu khaṭikā smṛtā // (286.2)
	raktapāṣāṇako dhātuḥ girimṛd gairikaḥ smṛtaḥ / (287.1)
	stanyākhyo dugdhapāṣāṇaḥ saudhaḥ pāṣāṇako lavaḥ // (287.2)
	saugandhiko gandhakastu vaigandho gandhako baliḥ / (288.1)
	manaḥśilā manoguptā manohvā kunaṭī śilā // (288.2)
	haritālamālaṃ tālaṃ godantaṃ naṭabhūṣaṇam / (289.1)
	pārado rasadhātuśca rudraretā mahārasaḥ // (289.2)
	rasendraścapalaḥ sūto harayonī rasottamaḥ / (290.1)
	abhrakaṃ pārvatībījaṃ śailodbhūtaṃ tathāmbaram // (290.2)
	mayūragrīvikaṃ tu syāt śikhikaṇṭhaṃ ca tutthakam / (291.1)
	anyat karparikā tutthaṃ vāmanaṃ tutthameva tu // (291.2)
	hiṅgulaṃ daradaṃ mlecchaṃ rasabhūḥ carmarañjanam / (292.1)
	sindūraṃ raktareṇu śrībhūṣaṇaṃ nāgasambhavam // (292.2)
	sauvarcalaṃ tu rucakam akṣāhvaṃ kṛṣṇasaṃjñakam / (293.1)
	viḍaṃ tu kṛtrimaṃ proktaṃ pṛthvīsaṃbhavam audbhidam // (293.2)
	samudrajaṃ ca sāmudraṃ lavaṇaṃ paṭunāmakam / (294.1)
	yāvaśūko yavakṣāraḥ srotoghnastu suvarcikaḥ // (294.2)
	saubhāgyaṃ ṭaṅkaṇaṃ kṣāraḥ mālatīrasasambhavaḥ / (295.1)
	tāpīsamudbhavaṃ tāpyaṃ mākṣikaṃ haimamākṣikam // (295.2)
	jatvaśmajaṃ dhātujaṃ ca śilākarpūrasaṃjñakam / (296.1)
	gorocanā badarikā saurāṣṭrī rocanā śivā // (296.2)
	lākṣā dīptirdrumavyādhiḥ krimijā lohitā jatu / (297.1)
	padamauttaraṃ tālakumbho yāvako'laktakaḥ smṛtaḥ // (297.2)
	mṛganābhirmṛgamadaḥ kastūrī darpasaṃjñakaḥ / (298.1)
	latākastūrikā rālī gandhaveṇī mukhapriyā // (298.2)
	ghanasāro himarājaḥ karpūraṃ himanāmakam / (299.1)
	mṛgasvedo mṛgajalaṃ pūtiḥ pūtyaṇḍajaḥ smṛtaḥ // (299.2)
	jātīphalaṃ majjasāraṃ jātikā jātipattrakaḥ / (300.1)
	kakkolakaṃ kośaphalaṃ kolakaṃ bahubījakam // (300.2)
	phalaṃ dvīpamarīcaṃ ca kaṭukaṃ kaṭukīphalam / (301.1)
	lavaṃgaṃ devakusumaṃ kusumaṃ śekharaṃ lavam // (301.2)
	niṣpattraṃ ca mahāpuṣpaṃ svargapuṣpaṃ varālakam / (302.1)
	śilāpuṣpaṃ tu śaileyaṃ śilājaṃ sthaviraṃ tathā // (302.2)
	puṣpāñjanaṃ rītipuṣpaṃ puṣpaketuśca rītijam / (303.1)
	samudraphenaṃ śuṣkaṃ ca phenaṃ vāridhijaṃ malam // (303.2)
	śaṅkho vāribhavaḥ kambuḥ jalajo dīrghaniḥsvanaḥ / (304.1)
	pravālaṃ vallijaṃ raktaṃ vidrumaṃ ca prakīrtitam // (304.2)
	rūpyakaṃ rajataṃ tāraṃ suvarṇaṃ kanakaṃ smṛtam / (305.1)
	jātarūpaṃ tathā hema śātakumbhaṃ ca hāṭakam // (305.2)
	jāmbūnadaṃ hiraṇyaṃ ca tapanīyaṃ ca kāñcanam / (306.1)
	tāmramaudumbaraṃ śulbaṃ mihiraṃ harināmakam // (306.2)
	rītikā pittalaṃ pūti pītalohaṃ ca saiṃhalam / (307.1)
	trapusaṃ trapusaṃjñaṃ ca tagaraṃ rūpyaśatrukaḥ // (307.2)
	sīsakaṃ nāgamuragaṃ kāṃsyaṃ kāśaṃ ca ghoṣakam / (308.1)
	vārttālohaṃ vartalohaṃ trilohaṃ pañcalohakam // (308.2)
	kṛṣṇalohamayaḥ sāramāyasaṃ ca śilodbhavam / (309.1)
	ayorajo loharajas tat kiṭṭaṃ syād ayomalam // (309.2)
	cipiṭaṃ cippaṭaṃ ciṭṭaṃ vālukā sikatā smṛtā / (310.1)
	lohakāntamayaskāntaṃ kāntaṃ bhrāmaracumbakam // (310.2)
	mṛdulohaṃ tīkṣṇalohaṃ tīkṣṇākhyaṃ sūkṣmalohakam / (311.1)
	kālakūṭo mahāmusto vatsanābho halāhalaḥ // (311.2)
	vatsadantī mahāśṛṅgī lelihas tālapattrakaḥ / (312.1)
	viṣaṃ ca mūlakaṃ śṛṅgī garaṃ kṛtrimasaṃjñakam // (312.2)
	toyacchadā vāriparṇī kumbhikā jalakumbhikā / (313.1)
	dīrghamūlaṃ jalāvāsaṃ śaivālaṃ jalasambhavam // (313.2)
	paṅkajaṃ puṇḍarīkaṃ ca śatapattraṃ kuśeśayam / (314.1)
	bisaprasūnarājīvajalajāmbhoruhāṇi ca // (314.2)
	śaśipriyaṃ ca gandhāḍhyaṃ kumudaṃ kokanandanam / (315.1)
	kākotpalaṃ tu kākotthaṃ kākākhyaṃ hrasvamutpalam // (315.2)
	teṣāṃ phalaṃ tu kumbhīkaṃ mūlaṃ śālūkakandakam / (316.1)
	kaśerukaḥ sugandhiśca sukando mustakandakaḥ // (316.2)
	śṛṅgāṭako jalaphalaṃ jalakandas trikoṇakaḥ / (317.1)
	karavīro 'śvamārastu bakulaṃ madyakesaram // (317.2)
	alaktā mālyaśephālī rūpikā tāmrapuṣpikā / (318.1)
	raktapuṣpī jayā rudrāmlāyanī vanamālikā // (318.2)
	āmlāyano rājasairyaḥ koraṇḍo nakharañjanaḥ / (319.1)
	tilakaḥ pūrṇakaḥ śrīmān sudyutiḥ śuklapuṣpakaḥ // (319.2)
	mālatī sumanā jātī yūthikā gandhanāmikā / (320.1)
	mallikoktā vicakilā dvipuṣpī puṣpaṭī tathā // (320.2)
	kuñjaraḥ śatapattraśca kaṇṭakāḍhyaśca kubjakaḥ / (321.1)
	aṭṭahāsaḥ śaṅkhaśuklā nāmnā sā śaṅkhayūthikā // (321.2)
	ṛṣir damanako dānto vinītaḥ kulapattrakaḥ / (322.1)
	damanaḥ pāṇḍurāgaḥ syāttathā gandhotkaṭo muniḥ // (322.2)
	pānīyamambu salilaṃ toyaṃ codakavāriṇī / (323.1)
	payaḥ kīlālamamṛtaṃ jīvanaṃ bhuvanaṃ vanam // (323.2)
	kṣīraṃ svādu payo dugdhaṃ stanyaṃ vāri stanodbhavam / (324.1)
	dadhi māṅgalyakaṃ caiva saṃtānaṃ stanikā smṛtā // (324.2)
	ghoṣaṃ daṇḍāhataṃ takraṃ kālaśeyamudāhṛtam / (325.1)
	ghṛtamājyaṃ haviḥ sarpiḥ navanītaṃ ghṛtālayaḥ // (325.2)
	guḍastvikṣuvikāraḥ syāt khaṇḍaṃ phullamiti smṛtam / (326.1)
	sitopalā śarkarā ca sitā matsyaṇḍikā smṛtā // (326.2)
	mākṣikaṃ sāraghaṃ kṣaudraṃ madhu puṣparasodbhavam / (327.1)
	madhūcchiṣṭaṃ ca madanaṃ sikthakaṃ makṣikāmalam // (327.2)
	tailam abhyañjanavaraṃ tilajaṃ tilasambhavam / (328.1)
	prasannā vāruṇī jñeyā parisvinnā ca sā smṛtā // (328.2)
	kādambarī ghanā surā maireyo hy āsavo madaḥ / (329.1)
	mārdvīkaṃ madhu vijñeyaṃ mādhvīkaṃ madhunā kṛtam // (329.2)
	guḍena gauḍaṃ sitayā śārkaraṃ saindham aikṣavam / (330.1)
	khaṇḍena khaṇḍavāsaḥ syāt paiṣṭakaṃ piṣṭasambhavam // (330.2)
	avantisomo dhānyāmlam āranālaṃ ca kāñjikam / (331.1)
	śuktaṃ sauvīrakaṃ ceti tuṣodaṃ tu tuṣodakam // (331.2)
	yavotthaṃ taṇḍulodaṃ ca rasāmlaṃ śuktakāñjikam / (332.1)
	brahmāmbu gombu gomūtraṃ gomalaṃ gomayaṃ smṛtam // (332.2)
	śālir vrīhir varaścaiva dhānyakaṃ raktaśūkaraḥ / (333.1)
	yavaśca sthūlamadhyaśca varuṇo munibhikṣitaḥ // (333.2)
	akṛṣṭapacyo nīvāraḥ śakuntamunibhojanam / (334.1)
	caṇakastu kalāyaḥ syād godhūmo mlecchabhojanaḥ // (334.2)
	camasī cātibījā syāt koradūṣastu kodravaḥ / (335.1)
	kaṅguḥ saṃdhyanthisaṃbandhī priyaṅguḥ pītataṇḍulaḥ // (335.2)
	gavedhukā ca gojihvā karśanīyā sitā tathā / (336.1)
	uddālakastu jūrṇāhvo yāvanālaḥ śukapriyaḥ // (336.2)
	vāsantaḥ kṛṣṇamudgastu mādhavaśca surāṣṭrajaḥ / (337.1)
	makuṣṭho vanamudgaśca masūraḥ pittabheṣajam // (337.2)
	harimanthāḥ sugandhāśca caṇakāḥ kṛṣṇakañcukāḥ / (338.1)
	kulatthaḥ kālavṛttaśca tāmravarṇo 'nilāpahā // (338.2)
	māṣastu picchilarasaḥ kuruvindo vṛṣākaraḥ / (339.1)
	rājamāṣo 'lasāndraḥ syāt khañjakākhyaḥ kalāyakaḥ // (339.2)
	āḍhakī tuvarī proktā niṣpāvā śimbikā smṛtā / (340.1)
	tilaḥ snehaphalaḥ snehapūrṇaśca kṛṣṇatailakaḥ // (340.2)
	phalatrayaṃ tu triphalā varā śreṣṭhā tathottamā / (341.1)
	dvipaṃ ca mūlaṃ daśakaṃ daśamūlaṃ daśāṅghrikam // (341.2)
	trikaṭu tryūṣaṇaṃ vyoṣaṃ kaṭutrayam ihocyate / (342.1)
	pañcakolaṃ pañcakaṭu trisugandhi trijātakam // (342.2)
	auṣadhaṃ bheṣajaṃ pathyam agadaṃ ca bhiṣagjitam / (343.1)
	kalabho vāraṇo dantī mātaṃgo dvirado dvipaḥ // (343.2)
	gajo hastī karībhaś ca kareṇur hastinī smṛtā / (344.1)
	hayo 'śvas turago vājī saptir vāhas tu bāḍavaḥ // (344.2)
	bāleyo rāsabho jñeyo dhūsaro gardabhaḥ kharaḥ / (345.1)
	karabho dīrghagaś coṣṭraḥ kṣamī vesarako balī // (345.2)
	śārdūlaś citrakāyastu vyāghraḥ syāt puṇḍarīkaḥ / (346.1)
	pañcāsyo mṛgarāṭ siṃho haryakṣaḥ kesarī hariḥ // (346.2)
	kaṇṭhīravaśca vijñeyaḥ piṅgadṛṣṭir mṛgādanaḥ / (347.1)
	mṛge kuraṅgavātāyuhariṇājinayonayaḥ // (347.2)
	tāmrābho hariṇaḥ kṛṣṇas tv eṇas tvakkomalaḥ smṛtaḥ / (348.1)
	kṛṣṇasāraścitramṛgaḥ romaśā camarī smṛtā // (348.2)
	varāhaḥ śūkaraḥ kīṭī daṃṣṭrī ghoṇī ca romaśaḥ / (349.1)
	stabdharomā pṛthuskandhaḥ kroḍaḥ kolastathā kiriḥ // (349.2)
	kapiḥ plavaṃgaplavagaśākhāmṛgavalīmukhāḥ / (350.1)
	markaṭo vānaraḥ kīśaḥ vanaukāḥ phalabhakṣakaḥ // (350.2)
	śṛgālo jambukaḥ kroṣṭā gomāyur mṛgadhūrtakaḥ / (351.1)
	pārāvataḥ kalaravo gehapakṣī kapotakaḥ // (351.2)
	kṛkavākus tāmracūḍaḥ kukkuṭaścaraṇāyudhaḥ / (352.1)
	mayūro barhiṇo barhī nīlakaṇṭho bhujaṃgabhuk // (352.2)
	śikhāvalaḥ śikhī kekī kalāpī meghanādinī / (353.1)
	ulūko vāyasāristu kauśiko rajanīcaraḥ // (353.2)
	kākastu karaṭo'riṣṭaḥ balipuṣṭaḥ sakṛtprajaḥ / (354.1)
	parabhūr balibhug dhvāṅkṣaścirajīvī ca vāyasaḥ // (354.2)
	ekadṛṣṭiś cātmaghoṣaḥ droṇakākastu kṛṣṭalaḥ / (355.1)
	caṭakaḥ kalaviṅkaśca kuliṅgaś caṭakāpi ca // (355.2)
	vijñeyaś carmapathikaḥ jātuṣaś carmasāhvayaḥ / (356.1)
	bharadvājo dvijo brāhmo vyāghrāṭaḥ khañjarīṭakaḥ // (356.2)
	sāraṅgaḥ khañjanaścaiva meghavṛttistu cātakaḥ / (357.1)
	vanapriyaḥ parabhṛtaḥ kokilaḥ susvaraḥ pikaḥ // (357.2)
	gūḍhapāt kacchapaḥ kūrmaḥ kulīraḥ karkaṭaḥ smṛtaḥ / (358.1)
	śambūko vṛttaśaṅkhaśca śaṅkhako mātṛgehakaḥ // (358.2)
	mīno matsyo 'ṇḍajaścaiva jalaukā jalaśāyanaḥ / (359.1)
	maṇḍūko darduro bhekaḥ kākāhis toyasarpakaḥ // (359.2)
	sarpaḥ pṛdākurbhujago bhujaṃgo 'hir bhujaṃgamaḥ / (360.1)
	āśīviṣo viṣadharaścakrī vyālaḥ sarīsṛpaḥ // (360.2)
	kuṇḍalī gūḍapāc cakṣuḥśravāḥ kākodaraḥ phaṇī / (361.1)
	darvīkaro dīrghapṛṣṭho jihmagaḥ pavanāśanaḥ // (361.2)
	lelihāno dandaśūko dvijihvaśca bileśayaḥ / (362.1)
	kṛkalāso mayūrādī kāleyo bahupannagaḥ // (362.2)
	śatapāt saraṭā cakrī nakulaḥ sarpabhakṣakaḥ / (363.1)
	nālinī nālahūlīkā talāṭā sthūladantikā // (363.2)
	ākhūndurur mūṣakaśca vṛkaśca dūṣakaḥ smṛtaḥ / (364.1)
	chuchundarī rājaputrī vijñeyā gandhamūṣikā // (364.2)
	purohitā kuḍyamatsyā gaurī ca gṛhagodhikā / (365.1)
	gaudherakākṛtirgodhā prāgbāhur yugmajihvakaḥ // (365.2)
	otur biḍālo mārjāro vṛṣadaṃśaka ākhubhuk / (366.1)
	udaṅghā kapijaṅghā tu lohitāṅgaḥ pipīlakaḥ // (366.2)
	gaṇḍūpadā bhūmilatā bhūnāgo varṣajālakaḥ / (367.1)
	madhuyuto madhukaro madhuliṭ madhupastathā // (367.2)
	dvirephaḥ puṣpaliḍ bhṛṅgaḥ ṣaṭpadabhramarāvaliḥ / (368.1)
	indindiraś cañcarīkaḥ saraghā madhumakṣikā // (368.2)
	lambaromā makṣikā ca parā dīpanivāraṇī / (369.1)
	pataṃgikā puttikā syāt daṃśastu vanamakṣikā // (369.2)
	bhṛṅgārī cīrukā cīrī jhillikā ghargharasvanā / (370.1)
	pataṃgaḥ śalabho jñeyaḥ svadyoto jyotiriṅgaṇaḥ // (370.2)
	lulāyo mahiṣo vāhadveṣī kāsarasairibhau / (371.1)
	vanyastu gavayo jñeyaḥ kakudmān gopatirvṛṣaḥ // (371.2)
	aḍvān balīvardaḥ surabhirgopakaḥ smṛtaḥ / (372.1)
	sakṛtprasūtā gṛṣṭiḥ syāt baṣkayaṇy ekahāyanī // (372.2)
	annasāro raso raktayoniḥ syād dṛḍhadhātukaḥ / (373.1)
	raktaṃ śoṇaṃ māṃsakaraṃ śoṇitaṃ kṣatajam asṛk // (373.2)
	palaṃ māṃsaṃ śoṇitotthaṃ piśitaṃ kravyam āmiṣam / (374.1)
	picchā māṃsodbhavaṃ medo vasā medaḥsamudbhavā // (374.2)
	medaḥsambhavam asthi syāddehasaṃdhānadhāraṇam / (375.1)
	asthisārastathā majjā snehasāro 'sthisambhavaḥ // (375.2)
	śuklaṃ tejo bījapuṃstve reto vīryāntyadhātuke / (376.1)
	ojastu dhātusāraḥ syāt saumyo hṛdayadīpanaḥ // (376.2)
	anilo māruto vāyuḥ marutprāṇaḥ prabhañjanaḥ / (377.1)
	samīraṇo mātariśvā pavanaśca sadāgatiḥ // (377.2)
	māyuḥ pittaṃ vahnikāntaṃ kaphaḥ śleṣmā ca picchilaḥ / (378.1)
	kardamaḥ paṅkajambālau mṛtsā mṛtsnā ca mṛttikā // (378.2)
	hasantikāṅgāradhānī tailapātraṃ kutūḥ smṛtā / (379.1)
	pāṣāṇaprastaragrāvopalāśmānaḥ śilā dṛṣat // (379.2)
	pṛthvī vasuṃdharākhyā ca gaur bhūmir medinī mahī / (380.1)
	dharā dharitrī dharaṇī kṣoṇī jyā kāśyapī kṣitiḥ // (380.2)
	sarvaṃsahā vasumatī vasudhorvyacalā smṛtā / (381.1)
	viśvambharā rasānantā gotrā kuḥ pṛthivī kṣamā // (381.2)
	avanī bhūtadhātrī ca vipulā sāgarāmbarā / (382.1)
	sūro haṃso ravirbhānuḥ pataṃgo'rko divākaraḥ // (382.2)
	pradyotano dinamaṇiḥ khadyoto dyumaṇistathā // (383.0)
	bradhnaḥ prabhākaro bhāsvān dvādaśātmā divākaraḥ / (384.1)
	savitā ca sahasrāṃśur mārtaṇḍaśca vikartanaḥ // (384.2)
	karmasākṣī jagaccakṣuraṃśumālī trayītanuḥ / (385.1)
	vibhāvasurgrahapatis tviṣāṃpatir aharpatiḥ // (385.2)
	śītāṃśurinduścandramāḥ śaśī candro niśākaraḥ / (386.1)
	vidhuḥ sudhāṃśuḥ śubhrāṃśur oṣadhīśo niśāpatiḥ // (386.2)
	abjo jaivātṛkaḥ somo glaur mṛgāṅkaḥ kalānidhiḥ / (387.1)
	dvijarājaḥ śaśadharo nakṣatreśaḥ kṣapākaraḥ // (387.2)
	aṅgārakaḥ kujo bhaumo rauhiṇeyo budho dvijaḥ / (388.1)
	gururbṛhaspatirmantrī cośanā bhārgavaḥ kaviḥ // (388.2)
	śaniḥ paṅguḥ sūryaputraḥ saiṃhikeyo vidhuṃtudaḥ / (389.1)
	tamastu rāhuḥ svarbhānuḥ ketustu dhvajanāmakaḥ // (389.2)
	uḍu nakṣatramṛkṣaṃ bhaṃ doṣā naktaṃ niśā kṣapā / (390.1)
	kṣaṇadā yāminī rātristriyāmā coravallabhā // (390.2)
	dināhanī vāsaraśca ghasro bhāskaravallabhaḥ / (391.1)
	śambhur īśaḥ paśupatiḥ śivaḥ śūlī maheśvaraḥ // (391.2)
	īśvaraḥ śarvaḥ īśānaḥ śaṃkaraś candraśekharaḥ / (392.1)
	bhūteśaḥ khaṇḍaparaśurgirīśo giriśo mṛḍaḥ // (392.2)
	mṛtyuṃjayaḥ kṛttivāsāḥ pinākī pramathādhipaḥ / (393.1)
	ugraḥ kapardī śrīkaṇṭhaḥ śitikaṇṭhaḥ kapālabhṛt // (393.2)
	vāmadevo mahādevo virūpākṣastrilocanaḥ / (394.1)
	kṛśānuretāḥ sarvajño dhūrjaṭir nīlalohitaḥ // (394.2)
	haraḥ smaraharo bhargas tryambakastripurāntakaḥ / (395.1)
	gaṅgādharo'ndhakaripuḥ kratudhvaṃsī vṛṣadhvajaḥ // (395.2)
	vyomakeśo bhavo bhīmaḥ sthāṇū rudra umāpatiḥ / (396.1)
	umā kātyāyanī gaurī kālī haimavatīśvarī // (396.2)
	śivāparṇā bhavānī ca pārvatī caṇḍikāmbikā / (397.1)
	ajo harirvāsudevo daityāriḥ puruṣottamaḥ // (397.2)
	viṣṇurnārāyaṇaḥ kṛṣṇo vaikuṇṭho viṣṭaraśravāḥ / (398.1)
	dāmodaro hṛṣīkeśaḥ keśavo mādhavaḥ svabhūḥ // (398.2)
	pītāmbaro'cyutaḥ śārṅgī viṣvakseno janārdanaḥ / (399.1)
	upendra indrāvarajaścakrapāṇiścaturbhujaḥ // (399.2)
	lakṣmī padmālayā padmā kamalā śrīr haripriyā / (400.1)
	indirā lokamātā mā kṣīrābdhitanayā ramā // (400.2)
	netraṃ pādaḥ śiphā cāṅghriḥ mūlaṃ śālūkakandakau / (401.1)
	tvak carma valkalaṃ proktaṃ viṭapaḥ śikharaṃ śiraḥ // (401.2)
	pattraṃ dalaṃ chadaḥ parṇaṃ palāśaśchadanaṃ tathā / (402.1)
	pallavastu pravālaḥ syāt mukulaṃ korakaṃ smṛtam // (402.2)
	kalikā jālakaścaiva korakakṣārakuḍmalāḥ / (403.1)
	prasūnaṃ sumanaḥ sūnaṃ puṣpaṃ ca kusumaṃ smṛtam // (403.2)
	āmaṃ śalāṭusaṃjñaṃ tu pakvaṃ phalamudāhṛtam / (404.1)
	makarandaḥ puṣparasaḥ dalottho dalajo rasaḥ // (404.2)
	auṣadhaṃ bheṣajaṃ pathyamagadaṃ ca bhiṣagjitam / (405.1)
	kriyā cikitsitaṃ śastraṃ prāyaścittaṃ samāhitam // (405.2)
	rogahāro 'gadaṃkāro bhiṣag vaidyaścikitsakaḥ / (406.1)
	rogajño jīvano vidvānāyurvedī gadāntakaḥ // (406.2)
	śītāṃśvamṛtalakṣmībhir juṣṭo'sau dhanasaṃyutaḥ / (407.1)
	kṣīrodhijaś cābjayoniḥ pāyād dhanvantaristathā // (407.2)
	nāsatyāv aśvinau dasrāv āśvineyau ca tāv ubhau / (408.1)
	rakṣatāṃ devabhiṣajau vaidyaputrān svarociṣā // (408.2)
	