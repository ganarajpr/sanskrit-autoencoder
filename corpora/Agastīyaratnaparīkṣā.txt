pañca ratnāni mukhyāni coparatnacatuṣṭayam / (1.1)
	likhyante cātra saṃbhidya yathāmaulyaṃ yathāguṇam // (1.2)
	vajraṃ ca mauktikaṃ caiva māṇikyaṃ nīlam eva ca / (2.1)
	maṇir marakataś caiva mahāratnāni pañcadhā // (2.2)
	uparatnāni catvāri kathayāmi śṛṇuta tat / (3.1)
	gomedaṃ puṣyarāgaṃ ca vaiḍūryaṃ ca pravālakam // (3.2)
	vajraṃ ca mauktikaṃ śvetaṃ māṇikyaṃ lohitaṃ viduḥ / (4.1)
	nīlaṃ nīlaṃ samākhyātaṃ marakataṃ haritaṃ hitam // (4.2)
	śvetaṃ pītaṃ ca gomedaṃ puṣyarāgaṃ ca piñjaram / (5.1)
	pravālaṃ lohitaṃ proktaṃ vaiḍūryaṃ haritapāṇḍuram // (5.2)
	kośale ca kaliṅge ca magadhe ca himālaye / (6.1)
	pauṇḍrākare ca saurāṣṭre vajrasyotpattibhūmayaḥ // (6.2)
	ratnānām uttamaṃ vajraṃ yo bibharti narottamaḥ / (7.1)
	uttamaṃ sarvasattvānāṃ yathā śakras tathaiva saḥ // (7.2)
	abhedyaṃ ca tathādāhyam aśoṣyākledyam eva ca / (8.1)
	yathaivātmā tathā vajraṃ tasmān maulyaṃ samarpayet // (8.2)
	doṣā guṇāḥ sapta kīrtitā ratnakovidaiḥ / (9.1)
	uttamādhamamadhyānāṃ maulyaṃ dvādaśakam // (9.2)
	malaṃ bindur yavo rekhā veṣagyam kākapādavat / (10.1)
	doṣāḥ pañca parityajyā nānāduḥkhaphalapradāḥ // (10.2)
	tuṅgaṃ vajraṃ praśaṃsanti ṣaṭkoṇaṃ laghu bhāskaram / (11.1)
	sutīkṣṇadhāram aṣṭāśraṃ sarvato raśmicikkaṇam // (11.2)
	akālamṛtyusarpāgniśatruvyādhibhayāni ca / (12.1)
	dūrāt tasya praṇaśyanti vajraṃ yasya gṛhe bhavet // (12.2)
	nirdoṣe yavamātre tu sarvataḥ kāntisaṃghṛte / (13.1)
	pañcāśad bhavati maulyaṃ ratnaśāstre hy udāhṛtam // (13.2)
	piṇḍato dviguṇasthaulyaṃ taulyaṃ caiva yadā bhavet / (14.1)
	caturguṇaṃ bhaven mūlyaṃ triguṇe tv aṣṭamaṃ yathā // (14.2)
	śveto raktas tathā pītaḥ kṛṣṇaś ca kuliśo bhavet / (15.1)
	brāhmaṇādikrameṇaiva jātibhedas tu kalpitaḥ // (15.2)
	uttamaṃ brāhmaṇe maulyaṃ madhyamaṃ kṣatriye tathā / (16.1)
	sāmānyam vaiśyavarṇe ca adhamaṃ śūdrajanmani // (16.2)
	yan maulyaṃ brāhmaṇe proktam pādonaṃ kṣatriye smṛtam / (17.1)
	anenaiva kramenaiva hīyate ca yathākramam // (17.2)
	vajram ca trividhaṃ proktaṃ naro narī napuṃsakam / (18.1)
	aṣṭāśraṃ cāṣṭaphalakaṃ ṣaṭkoṇaṃ caiva bhāskaram // (18.2)
	arbudendradhanur vāritaraṃ puṃvajram ucyate / (19.1)
	tad eva cet pītākāraṃ strīvajraṃ vartulāya ca // (19.2)
	vartulaṃ kuṇṭhakoṇāśraṃ kiṃcid uru napuṃsakam / (20.1)
	strīpuṃnapuṃsakaṃ vajraṃ yojyaṃ puṃstrīnapuṃsakaiḥ // (20.2)
	tyajyaṃ syān naiva phaladaṃ puṃvajreṇa vinā kvacit / (21.1)
	brahmakṣatriyaviṭśūdrasvasvavarṇaphalapradam // (21.2)
	kṛtrimatvaṃ yathā vajre kathyate sūribhiḥ kvacit / (22.1)
	kṣārāmlair lepayed vajraṃ gharme ca pariśodhayet / (22.2)
	kṛtrimaṃ yāti vaivarṇyam sahajaṃ cātidīpyate // (22.3)
	varṇapiṇḍagurutvāni tuṭivṛddhikrameṇa tu / (23.1)
	sarvatra vardhate maulyaṃ guṇadoṣasvabhāvataḥ // (23.2)
	māhendro yaṃ maṇir dhāryo dhanadhānyasamṛddhidaḥ / (24.1)
	putradaḥ pavanaḥ pūjyaḥ śatrughnaḥ samarābhayaḥ // (24.2)
	gurviṇībhir na dhartavyo yuvatībhir ayam maṇiḥ / (25.1)
	jaṭhare vajrasaṃsargād garbhāśravo bhaviṣyati // (25.2)
	jīmūtakarimatsyāhivaṃśaśaṅkhavarāhajāḥ / (26.1)
	śuktyudbhavāś ca vijñeyāś cāṣṭau mauktikajātayaḥ // (26.2)
	jīmūte śucirūpaṃ syāt kare pāṭalabhāsuram / (27.1)
	[... auein Vers / Satzjh] // (27.2)hariśvetaṃ tathā vaṃśe pītaśvetaṃ ca śūkare // (28.1)
	śaṅkhaśuktyudbhavaṃ śvetam muktāratnam anukramam / (29.1)
	rāgas trāsaś ca binduś ca rekhā ca jalagarbhatā / (29.2)
	sarvaratneṣv amī pañca doṣāḥ sādhāraṇā matāḥ / (29.3)
	kṣetratoyabhavā doṣā ratneṣu na laganti te // (29.4)
	hari śvetaṃ laghu snigdhaṃ raśmivan nirmalaṃ mahat / (30.1)
	khyātam toyaprabhaṃ vṛttaṃ mauktikaṃ navadhā śubham // (30.2)
	sukṣmāṅgam nirmalaśyāmam tāmrābhaṃ lavaṇopamam / (31.1)
	ardhaṃ ca vikaṭam granthikaṃ mauktikaṃ tyajet // (31.2)
	yāvan mūlyam sitasyātra muktāratnasya kīrtitam / (32.1)
	caturthāṃśavihīnaṃ ca kartavyam ratnake maṇau // (32.2)
	badarīphalamātraṃ tu uditārkasamaprabham / (33.1)
	tad ratnaṃ liktada proktaṃ bhuktimuktiphalapradam // (33.2)
	sacchidraṃ karkaśaṃ kṣaudraṃ raktābhaṃ ca sabindukam / (34.1)
	malinaṃ niṣprabhaṃ citraṃ bhagnam tu mauktikaṃ tyajet // (34.2)
	svacchābhaṃ ca suvṛttaṃ ca guru snigdhaṃ ca nirmalam / (35.1)
	tuṅgam indusamābhāsaṃ muktāratnam amaulyakam // (35.2)
	śvetavarṇo bhaved vipraḥ kṣatriyaś cārkasaṃnibhaḥ / (36.1)
	pītacchāyo bhaved vaiśyaḥ śūdrarucir bhavet [... au3 Zeichenjh] // (36.2)
	rājyasampatsutān saukhyaṃ gajavājipuraḥsaram / (37.1)
	prāpnoty eva sajātiḥ syād gṛhe nirdoṣaśaṅkhajam // (37.2)
	suvṛttaṃ suprabhaṃ śvetaṃ guñjāmātram anardhi ca / (38.1)
	pañcaviṃśatimaulyaṃ ca ratnaśāstre hy udāhṛtam // (38.2)
	yathā ca vardhate muktā tathā maulyaṃ ca vardhate / (39.1)
	kṣīyate ca yathā muktā tathā maulyaṃ hi hīyate // (39.2)
	guñjānāṃ catuḥṣaṣṭyā bhāreṇa ca mitaṃ ca tat / (40.1)
	uttamaṃ mauktikaṃ tamru koṭimūlyasya bhājanam // (40.2)
	mauktike yadi saṃdehaḥ kṛtrime sahaje 'pi vā / (41.1)
	parīkṣā tatra kartavyā ratnaśāstraviśāradaiḥ // (41.2)
	svedayed agninā vāpi śvetavastreṇa veṣṭayet / (42.1)
	haste mauktikam ādāya śālituṣyena mardayet / (42.2)
	kṛtrimaṃ bhaṅgam āyāti sahajaṃ cātidīpyate // (42.3)
	