yasyānandabhavena maṅgalakalāsaṃbhāvitena sphuradhāmnā siddharasāmṛtena karuṇāvīkṣāsudhāsindhunā / (1.1)
	bhaktānāṃ prabhavaprasaṃhṛtijarārāgādirogāḥ kṣaṇācchāntiṃ yānti jagatpradhānabhiṣaje tasmai parasmai namaḥ // (1.2)
	ādimaścandrasenaśca laṅkeśaśca viśāradaḥ / (2.1)
	kapālī mattamāṇḍavyau bhāskaraḥ śūrasenakaḥ // (2.2)
	ratnakośaśca śambhuśca sāttviko naravāhanaḥ / (3.1)
	indrado gomukhaścaiva kambalir vyāḍireva ca // (3.2)
	nāgārjunaḥ surānando nāgabodhir yaśodhanaḥ / (4.1)
	khaṇḍaḥ kāpāliko brahmā govindo lampako hariḥ // (4.2)
	saptaviṃśatisaṃkhyākā rasasiddhipradāyakāḥ / (5.1)
	rasāṅkuśo bhairavaśca nandī svacchandabhairavaḥ // (5.2)
	manthānabhairavaścaiva kākacaṇḍīśvarastathā / (6.1)
	vāsudeva ṛṣiḥ śṛṅgaḥ kriyātantrasamuccayī // (6.2)
	rasendratilako yogī bhālukī maithilāhvayaḥ / (7.1)
	mahādevo narendraśca vāsudevo harīśvaraḥ // (7.2)
	eteṣāṃ kriyate 'nyeṣāṃ tantrāṇyālokya saṃgrahaḥ / (8.1)
	rasānāmatha siddhānāṃ cikitsārthopayoginām // (8.2)
	sūnunā siṃhaguptasya rasaratnasamuccayaḥ / (9.1)
	rasoparasalohāni yantrādikaraṇāni ca // (9.2)
	śuddhyarthamapi lohānāṃ tantrādikaraṇāni ca / (10.1)
	śuddhiḥ sattvaṃ drutirbhasmakaraṇaṃ ca pravakṣyate // (10.2)
	asti nīhāranilayo mahānuttaradiṅmukhe / (11.1)
	uttuṅgaśṛṅgasaṃghātalaṅghitābhro mahīdharaḥ // (11.2)
	viśrāmāya viyanmārgavilaṅghanaghanaśramaḥ / (12.1)
	avatīrṇa iva kṣoṇīṃ śaradambumucāṃ gaṇaḥ // (12.2)
	rāśirāśīviṣādhīśaphaṇāphalakarociṣām / (13.1)
	bhittvā bhuvamivottīrṇo yo vibhāti bhṛśonnataḥ // (13.2)
	jvaladauṣadhayo yasya nitambamaṇibhūmayaḥ / (14.1)
	naktamuddāmataḍitāmanukurvanti vārmucām // (14.2)
	kaṭake saṃcarantīnāṃ yasya kiṃnarayoṣitām / (15.1)
	pādeṣu dhāturāgeṇa lākṣākṛtyamanuṣṭhitam // (15.2)
	avataṃsitaśītāṃśurācchāditadigambaraḥ / (16.1)
	yo guhādhigato lokairgirīśa iti gīyate // (16.2)
	nimīlitadṛśo nityaṃ munayo yasya sānuṣu / (17.1)
	pratyakṣayanti giriśamavāṅmanasagocaram // (17.2)
	śilātalapratihatairyasya nirjharaśīkaraiḥ / (18.1)
	ahanyapi nirīkṣante yakṣāstārāṅkitaṃ nabhaḥ // (18.2)
	nīhārapavanodrekaniḥsahā yatra puruṣāḥ / (19.1)
	nijastrīṇāṃ niṣevante kucoṣmāṇaṃ nirantaram // (19.2)
	saṃcaran kaṭake yasya nidāghe 'pi divākaraḥ / (20.1)
	uddāmahimaruddhoṣmā na śītāṃśorvibhidyate // (20.2)
	guhāgṛheṣu kastūrīmṛganābhisugandhiṣu / (21.1)
	gāyanti yatra kiṃnaryo gaurīpariṇayotsavam // (21.2)
	cakāsti tatra jagatāmādidevo maheśvaraḥ / (22.1)
	rasātmanā jagattrātuṃ jāto yasmānmahārasaḥ // (22.2)
	śatāśvamedhena kṛtena puṇyaṃ gokoṭibhiḥ svarṇasahasradānāt / (23.1)
	nṛṇāṃ bhavetsūtakadarśanena yatsarvatīrtheṣu kṛtābhiṣekāt // (23.2)
	vidhāya rasaliṅgaṃ yo bhaktiyuktaḥ samarcayet / (24.1)
	jagattritayaliṅgānāṃ pūjāphalamavāpnuyāt // (24.2)
	bhakṣaṇaṃ sparśanaṃ dānaṃ dhyānaṃ ca paripūjanam / (25.1)
	pañcadhā rasapūjoktā mahāpātakanāśinī // (25.2)
	hanti bhakṣaṇamātreṇa pūrvajanmāghasambhavam / (26.1)
	rogasaṃghamaśeṣāṇāṃ narāṇāṃ nātra saṃśayaḥ // (26.2)
	pūrvajanmakṛtaṃ pāpaṃ sadyo naśyati dehinām / (27.1)
	sugandhapiṣṭasūtena yadi śambhurvilepitaḥ // (27.2)
	abhrakaṃ truṭimātraṃ yo rasasya parijārayet / (28.1)
	śatakratuphalaṃ tasya bhavedityabravīcchivaḥ // (28.2)
	yaśca nindati sūtendraṃ śambhostejaḥ parātparam / (29.1)
	sa patennarake ghore yāvatkalpavikalpanā // (29.2)
	rogibhyo yo rasaṃ datte śuddhipākasamanvitam / (30.1)
	tulādānāśvamedhānāṃ phalaṃ prāpnoti śāśvatam // (30.2)
	siddhe rase kariṣyāmi nirdāridryagadaṃ jagat / (31.1)
	rasadhyānamidaṃ proktaṃ brahmahatyādipāpanut // (31.2)
	abhragrāso hi sūtasya naivedyaṃ parikīrtitam / (32.1)
	rasasyetyarcanaṃ kṛtvā prāpnuyātkratujaṃ phalam // (32.2)
	udare saṃsthite sūte yasyotkrāmati jīvitam / (33.1)
	sa mukto duṣkṛtādghorātprayāti paramaṃ padam // (33.2)
	mūrchitvā harati rujaṃ bandhanamanubhūya muktido bhavati / (34.1)
	amarīkaroti hi mṛtaḥ ko 'nyaḥ karuṇākaraḥ sūtāt // (34.2)
	suragurugodvijahiṃsāpāpakalāpodbhavaṃ kilāsādhyam / (35.1)
	śvitraṃ tadapi ca śamayati yastasmātkaḥ pavitrataraḥ sūtāt // (35.2)
	rasabandha eva dhanyaḥ prārambhe yasya satatamitikaraṇā / (36.1)
	setsyati rase kariṣye mahīmahaṃ nirjarāmaraṇām // (36.2)
	sukṛtaphalaṃ tāvadidaṃ sukule yajjanma dhīśca tatrāpi / (37.1)
	sāpi ca sakalamahītalatulanaphalā bhūtalaṃ ca suvidheyam // (37.2)
	bhūtalavidheyatāyāḥ phalamarthāste ca vividhabhogaphalāḥ / (38.1)
	bhogāśca santi śarīre tadanityamato vṛthā sakalam // (38.2)
	iti dhanaśarīrabhogānmatvānityānsadaiva yatanīyam / (39.1)
	muktau sā ca jñānāt taccābhyāsāt sa ca sthire dehe // (39.2)
	tatsthairye na samarthaṃ rasāyanaṃ kimapi mūlalohādi / (40.1)
	svayamasthirasvabhāvaṃ dāhyaṃ kledyaṃ ca śoṣyaṃ ca // (40.2)
	kāṣṭhauṣadhyo nāge nāgo vaṅge 'tha vaṅgamapi śulbe / (41.1)
	śulbaṃ tāre tāraṃ kanake kanakaṃ ca līyate sūte // (41.2)
	amṛtatvaṃ hi bhajante haramūrtau yogino yathā līnāḥ / (42.1)
	tadvatkavalitagagane rasarāje hemalohādyāḥ // (42.2)
	paramātmanīva satataṃ bhavati layo yatra sarvasattvānām / (43.1)
	eko 'sau rasarājaḥ śarīramajarāmaraṃ kurute // (43.2)
	sthiradehe 'bhyāsavaśāt prāpya jñānaṃ guṇāṣṭakopetam / (44.1)
	prāpnoti brahmapadaṃ na punarbhavavāsajanmaduḥkhāni // (44.2)
	ekāṃśena jagadyugapadavaṣṭabhyāvasthitaṃ paraṃ jyotiḥ / (45.1)
	pādaistribhistadamṛtaṃ sulabhaṃ na viraktimātreṇa // (45.2)
	na hi dehena kathaṃcidvyādhijarāmaraṇaduḥkhavidhureṇa / (46.1)
	kṣaṇabhaṅgureṇa sūkṣmaṃ tadbrahmopāsituṃ śakyam // (46.2)
	nāmāpi dehasiddhe ko gṛhṇīyādvinā śarīreṇa / (47.1)
	yadyogagamyamamalaṃ manaso 'pi na gocaraṃ tattvam // (47.2)
	yajñāddānāttapaso vedādhyayanāddamātsadācārāt / (48.1)
	atyantabhūyasī kila yogavaśādātmasaṃvittiḥ // (48.2)
	bhrūyugamadhyagataṃ yacchikhividyutsūryavajjagadbhāsi / (49.1)
	keṣāṃcitpuṇyadṛśāmunmīlati cinmayaṃ paraṃ jyotiḥ // (49.2)
	paramānandaikarasaṃ paramaṃ jyotiḥsvabhāvamavikalpam / (50.1)
	vigalitasakalakleśaṃ jñeyaṃ śāntaṃ svasaṃvedyam // (50.2)
	tasminnādhāya manaḥ sphuradakhilaṃ cinmayaṃ jagatpaśyan / (51.1)
	utsannakarmabandho brahmatvamihaiva cāpnoti // (51.2)
	rāgadveṣavimuktāḥ satyācārā mṛṣārahitāḥ / (52.1)
	sarvatra nirviśeṣā bhavanti cidbrahmasaṃsparśāt // (52.2)
	tiṣṭhantyaṇimādiyutā vilasaddehāḥ sadoditānandāḥ / (53.1)
	brahmasvabhāvamamṛtaṃ samprāptāś caiva kṛtakṛtyāḥ // (53.2)
	āyatanaṃ vidyānāṃ mūlaṃ dharmārthakāmamokṣāṇām / (54.1)
	śreyaḥ paraṃ kimanyaccharīramajarāmaraṃ vihāyaikam // (54.2)
	pratyakṣeṇa pramāṇena yo na jānāti sūtakam / (55.1)
	adṛṣṭavigrahaṃ devaṃ kathaṃ jñāsyati cinmayam // (55.2)
	yajjarayā jarjaritaṃ kāsaśvāsādiduḥkhavivaśaṃ ca / (56.1)
	yogyaṃ tanna samādhau pratihatabuddhīndriyaprasaram // (56.2)
	bālaḥ ṣoḍaśavarṣo viṣayarasāsvādalampaṭaḥ parataḥ / (57.1)
	yātaviveko vṛddho martyaḥ kathamāpnuyānmuktim // (57.2)
	asminn eva śarīre yeṣāṃ paramātmano na saṃvedaḥ / (58.1)
	dehatyāgādūrdhvaṃ teṣāṃ tadbrahma dūrataram // (58.2)
	brahmādayo yatante tasmindivyāṃ tanuṃ samāśritya / (59.1)
	jīvanmuktāścānye kalpāntasthāyino munayaḥ // (59.2)
	tasmājjīvanmuktiṃ samīhamānena yoginā prathamam / (60.1)
	divyā tanurvidheyā haragaurīsṛṣṭisaṃyogāt // (60.2)
	śaile 'smiñ śivayoḥ prītyā parasparajigīṣayā / (61.1)
	sampravṛtte ca sambhoge trilokīkṣobhakāriṇi // (61.2)
	vinivārayituṃ vahniḥ sambhogaṃ preṣitaḥ suraiḥ / (62.1)
	kāṅkṣamāṇais tayoḥ putraṃ tārakāsuramārakam // (62.2)
	kapotarūpiṇaṃ prāptaṃ himavatkandare 'nalam / (63.1)
	apakṣibhāvasaṃkṣubdhaṃ smaralīlāvilokinam // (63.2)
	taṃ dṛṣṭvā lajjitaḥ śambhurvirataḥ suratāttadā / (64.1)
	pracyutaścaramo dhāturgṛhītaḥ śūlapāṇinā // (64.2)
	prakṣipto vadane vahnergaṅgāyāmapi so 'patat / (65.1)
	bahiḥ kṣiptastayā so 'pi paridahyamānayā // (65.2)
	saṃjātāstanmalādhānāddhātavaḥ siddhihetavaḥ / (66.1)
	yāvadagnimukhādreto nyapatadbhūrisārataḥ // (66.2)
	śatayojananimnāṃstānkṛtvā kūpāṃstu pañca ca / (67.1)
	tadāprabhṛti kūpasthaṃ tadretaḥ pañcadhābhavat // (67.2)
	raso rasendraḥ sūtaśca pārado miśrakastathā / (68.1)
	iti pañcavidho jātaḥ kṣetrabhedena śambhujaḥ // (68.2)
	raso rakto vinirmuktaḥ sarvadoṣai rasāyanaḥ / (69.1)
	saṃjātāstridaśāstena nīrujā nirjarāmarāḥ // (69.2)
	rasendro doṣanirmuktaḥ śyāvo rūkṣo 'ticañcalaḥ / (70.1)
	rasāyino 'bhavaṃstena nāgā mṛtyujarojjhitāḥ // (70.2)
	devairnāgaiś ca tau kūpau pūritau mṛdbhir aśmabhiḥ / (71.1)
	tadāprabhṛti lokānāṃ tau jātāv atidurlabhau // (71.2)
	īṣatpītaśca rūkṣāṅgo doṣayuktaśca sūtakaḥ / (72.1)
	daśāṣṭasaṃskṛtaiḥ siddho dehaṃ lohaṃ karoti saḥ // (72.2)
	athānyakūpajaḥ ko 'pi sa calaḥ śvetavarṇavān / (73.1)
	pārado vividhairyogaiḥ sarvarogaharaḥ sa hi // (73.2)
	mayūracandrikāchāyaḥ sa raso miśrako mataḥ / (74.1)
	so 'pyaṣṭādaśasaṃskārayuktaścātīva siddhidaḥ // (74.2)
	trayaḥ sūtādayaḥ sūtāḥ sarvasiddhikarā api / (75.1)
	nijakarmavinirmāṇaiḥ śaktimanto 'timātrayā // (75.2)
	etāṃ rasasamutpattiṃ yo jānāti sa dhārmikaḥ / (76.1)
	āyur ārogyasaṃtānaṃ rasasiddhiṃ ca vindati // (76.2)
	rasanātsarvadhātūnāṃ rasa ityabhidhīyate / (77.1)
	jarāruṅmṛtyunāśāya rasyate vā raso mataḥ // (77.2)
	rasoparasarājatvādrasendra iti kīrtitaḥ / (78.1)
	dehalohamayīṃ siddhiṃ sūte sūtastataḥ smṛtaḥ // (78.2)
	rogapaṅkābdhimagnānāṃ pāradānāc ca pāradaḥ / (79.1)
	sarvadhātugataṃ tejomiśritaṃ yatra tiṣṭhati // (79.2)
	tasmātsa miśrakaḥ prokto nānārūpaphalapradaḥ / (80.1)
	evaṃbhūtasya sūtasya martyamṛtyugadacchidaḥ / (80.2)
	prabhāvān mānuṣā jātā devatulyabalāyuṣaḥ // (80.3)
	tān dṛṣṭvābhyarthito rudraḥ śakreṇa tadanantaram / (81.1)
	doṣaiśca kañcukābhiśca rasarājo niyojitaḥ // (81.2)
	tadāprabhṛti sūto 'sau naiva sidhyatyasaṃskṛtaḥ / (82.1)
	jalago jalarūpeṇa tvarito haṃsago bhavet // (82.2)
	malago malarūpeṇa sadhūmo dhūmago bhavet / (83.1)
	anyā jīvagatirdaivī jīvo 'ṇḍādiva niṣkramet // (83.2)
	sa tāṃś ca jīvayejjīvāṃstena jīvo rasaḥ smṛtaḥ / (84.1)
	catasro gatayo dṛśyā adṛśyā pañcamī gatiḥ // (84.2)
	mantradhyānādinā tasya rudhyate pañcamī gatiḥ // (85.1)
	iti bhinnagatitvācca sūtarājyasya durlabhaḥ / (86.1)
	saṃskārastasya bhiṣajā nipuṇena tu rakṣayet // (86.2)
	prathame rajasi snātāṃ hayārūḍhāṃ svalaṃkṛtām / (87.1)
	vīkṣamāṇāṃ vadhūṃ dṛṣṭvā jighṛkṣuḥ kūpago rasaḥ // (87.2)
	udgacchati javātsāpi taṃ dṛṣṭvā yāti vegataḥ / (88.1)
	anugacchati tāṃ sūtaḥ sīmānaṃ yojanonmitam // (88.2)
	pratyāyāti tataḥ kūpaṃ vegataḥ śivasambhavaḥ / (89.1)
	mārganirmitagarteṣu sthitaṃ gṛhṇanti pāradam / (89.2)
	patito darade deśe gauravādvahnivaktrataḥ // (89.3)
	sa raso bhūtale līnas tattaddeśanivāsinaḥ / (90.1)
	tāṃ mṛdaṃ pātanayantre kṣiptvā sūtaṃ haranti ca // (90.2)
	