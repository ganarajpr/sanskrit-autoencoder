praṇamya sārvaṃ sarvajñaṃ manovākkāyakarmabhiḥ / (1.1)
	kāvyālaṃkāra ityeṣa yathābuddhi vidhāsyate // (1.2)
	dharmārthakāmamokṣeṣu vaicakṣaṇyaṃ kalāsu ca / (2.1)
	prītiṃ karoti kīrtiṃ ca sādhukāvyanibandhanam // (2.2)
	adhanasyeva dātṛtvaṃ klībasyevāstrakauśalam / (3.1)
	ajñasyeva pragalbhatvam akaveḥ śāstravedanam // (3.2)
	vinayena vinā kā śrīḥ kā niśā śaśinā vinā / (4.1)
	rahitā satkavitvena kīdṛśī vāgvidagdhatā // (4.2)
	gurūpadeśādadhyetuṃ śāstraṃ jaḍadhiyo 'pyalam / (5.1)
	kāvyaṃ tu jāyate jātu kasyacit pratibhāvataḥ // (5.2)
	upeyuṣāmapi divaṃ saṃnibandhavidhāyinām / (6.1)
	āsta eva nirātaṅkaṃ kāntaṃ kāvyamayaṃ vapuḥ // (6.2)
	ruṇaddhi rodasī cāsya yāvat kīrtir anaśvarī / (7.1)
	tāvat kilāyam adhyāste sukṛtī vaibudhaṃ padam // (7.2)
	ato 'bhivāñchatā kīrtiṃ stheyasīm ā bhuvaḥ sthiteḥ / (8.1)
	yatno viditavedyena vidheyaḥ kāvyalakṣaṇaḥ // (8.2)
	śabdaśchando'bhidhānārthā itihāsāśrayāḥ kathāḥ / (9.1)
	loko yuktiḥ kalāśceti mantavyāḥ kāvyayairvaśī // (9.2)
	śabdābhidheye vijñāya kṛtvā tadvidupāsanām / (10.1)
	vilokyānyanibandhāṃśca kāryaḥ kāvyakriyādaraḥ // (10.2)
	sarvathā padamapyekaṃ na nigādyam avadyavat / (11.1)
	vilakṣmaṇā hi kāvyena duḥsuteneva nindyate // (11.2)
	akavitvamadharmāya vyādhaye daṇḍanāya vā / (12.1)
	kukavitvaṃ punaḥ sākṣānmṛtimāhurmanīṣiṇaḥ // (12.2)
	rūpakādiralaṃkāras tasyānyair bahudhoditaḥ / (13.1)
	na kāntamapi nirbhūṣaṃ vibhāti vanitāmukham // (13.2)
	rūpakādim alaṃkāraṃ bāhyamācakṣate pare / (14.1)
	tiṅāṃ ca vyutpattiṃ vācāṃ vāñchantyalaṃkṛtim // (14.2)
	tadetadāhuḥ sauśabdyaṃ nārthavyutpattirīdṛśī / (15.1)
	śabdābhidheyālaṃkārabhedād iṣṭaṃ dvayaṃ tu naḥ // (15.2)
	śabdārthau sahitau kāvyaṃ gadyaṃ padyaṃ ca taddvidhā / (16.1)
	saṃskṛtaṃ prākṛtaṃ cānyadapabhraṃśa iti tridhā // (16.2)
	vṛttadevādicaritaśaṃsi cotpādyavastu ca / (17.1)
	kalāśāstrāśrayaṃ ceti caturdhā bhidyate punaḥ // (17.2)
	sargabandho 'bhineyārthaṃ tathaivākhyāyikākathe / (18.1)
	anibaddhaṃ ca kāvyādi tatpunaḥ pañcadhocyate // (18.2)
	sargabandho mahākāvyaṃ mahatāṃ ca mahacca yat / (19.1)
	agrāmyaśabdamarthyaṃ ca sālaṃkāraṃ sadāśrayam // (19.2)
	mantradūtaprayāṇājināyakābhyudayaiśca yat / (20.1)
	pañcabhiḥ saṃdhibhiryuktaṃ nātivyākhyeyam ṛddhimat // (20.2)
	caturvargābhidhāne'pi bhūyasārthopadeśakṛt / (21.1)
	yuktaṃ lokasvabhāvena rasaiśca sakalaiḥ pṛthak // (21.2)
	nāyakaṃ prāgupanyasya vaṃśavīryaśrutādibhiḥ / (22.1)
	na tasyaiva vadhaṃ brūyād anyotkarṣābhidhitsayā // (22.2)
	yadi kāvyaśarīrasya na sa vyāpitayeṣyate / (23.1)
	na cābhyudayabhāktasya mudhādau grahaṇastavau // (23.2)
	nāṭakaṃ dvipadīśamyārāsakaskandhakādi yat / (24.1)
	uktaṃ tadabhineyārthamukto 'nyaistasya vistaraḥ // (24.2)
	prakṛtānākulaśravyaśabdārthapadavṛttinā / (25.1)
	gadyena yuktodāttārthā socchvāsākhyāyikā matā // (25.2)
	vṛttam ākhyāyate tasyāṃ nāyakena svaceṣṭitam / (26.1)
	vaktraṃ cāparavaktraṃ ca kāle bhāvyārthaśaṃsi ca // (26.2)
	kaverabhiprāyakṛtaiḥ kathānaiḥ kaiścidaṅkitā / (27.1)
	kanyāharaṇasaṃgrāmavipralambhodayānvitā // (27.2)
	na vaktrāparavaktrābhyāṃ yuktā nocchvāsavatyapi / (28.1)
	saṃskṛtaṃ saṃskṛtā ceṣṭā kathāpabhraṃśabhāktathā // (28.2)
	anyaiḥ svacaritaṃ tasyāṃ nāyakena tu nocyate / (29.1)
	svaguṇāviṣkṛtiṃ kuryādabhijātaḥ kathaṃ janaḥ // (29.2)
	anibaddhaṃ punargāthāślokamātrādi tat punaḥ / (30.1)
	yuktaṃ vakrasvabhāvoktyā sarvamevaitadiṣyate // (30.2)
	vaidarbhamanyad astīti manyante sudhiyo 'pare / (31.1)
	tadeva ca kila jyāyaḥ sadarthamapi nāparam // (31.2)
	gauḍīyamidametattu vaidarbhamiti kiṃ pṛthak / (32.1)
	gatānugatikanyāyānnānākhyeyam amedhasām // (32.2)
	nanu cāśmakavaṃśādi vaidarbhamiti kathyate / (33.1)
	kāmaṃ tathāstu prāyeṇa saṃjñecchāto vidhīyate // (33.2)
	apuṣṭārtham avakrokti prasannamṛju komalam / (34.1)
	bhinnaṃ geyamivedaṃ tu kevalaṃ śrutipeśalam // (34.2)
	alaṃkāravad agrāmyamarthyaṃ nyāyyamanākulam / (35.1)
	gauḍīyamapi sādhīyo vaidarbhamiti nānyathā // (35.2)
	na nitāntādimātreṇa jāyate cārutā girām / (36.1)
	vakrābhidheyaśabdoktir iṣṭā vācām alaṃkṛtiḥ // (36.2)
	neyārthaṃ kliṣṭam anyārtham avācakam ayuktimat / (37.1)
	gūḍhaśabdābhidhānaṃ ca kavayo na prayuñjate // (37.2)
	neyārthaṃ nīyate yukto yasyārthaḥ kṛtibhirbalāt / (38.1)
	śabdanyāyānupārūḍhaḥ kathaṃcit svābhisaṃdhinā // (38.2)
	māyeva bhadreti yathā sā cāsādhvī prakalpanā / (39.1)
	veṇukāderiti ca tānniyanti vacanādvinā // (39.2)
	kliṣṭaṃ vyavahitaṃ vidyādanyārthavigame yathā / (40.1)
	vijahrustasya tāḥ śokaṃ krīḍāyāṃ vikṛtaṃ ca tat // (40.2)
	himāpahāmitradharair vyāptaṃ vyometyavācakam / (41.1)
	sākṣād arūḍhaṃ vācye 'rthe nābhidhānaṃ pratīyate // (41.2)
	ayuktimadyathā dūtā jalabhṛnmārutendavaḥ / (42.1)
	tathā bhramarahārītacakravākaśukādayaḥ // (42.2)
	avāco vyaktavācaśca dūradeśavicāriṇaḥ / (43.1)
	kathaṃ dūtyaṃ prapadyeranniti yuktyā na yujyate // (43.2)
	yadi cotkaṇṭhayā yattadunmatta iva bhāṣate / (44.1)
	tathā bhavatu bhūmnedaṃ sumedhobhiḥ prayujyate // (44.2)
	gūḍhaśabdābhidhānaṃ ca na prayojyaṃ kathaṃcana / (45.1)
	sudhiyāmapi naivedamupakārāya kalpate // (45.2)
	asitartitugadricchit svaḥkṣitāṃ patir amidbhiḥ śubhradṛgdṛṣṭairdviṣo jeghnīyiṣīṣṭa vaḥ // (46.2)
	śrutiduṣṭārthaduṣṭe ca kalpanāduṣṭam ityapi / (47.1)
	śrutikaṣṭaṃ tathaivāhurvācāṃ doṣaṃ caturvidham // (47.2)
	viḍvarcoviṣṭhitaklinnachinnavāntapravṛttayaḥ / (48.1)
	pracāradharṣitodgāravisargahadayantritāḥ // (48.2)
	hiraṇyaretāḥ sambādhaḥ pelavopasthitāṇḍajāḥ / (49.1)
	vākkāṭavādayaśceti śrutiduṣṭā matā giraḥ // (49.2)
	arthaduṣṭaṃ punarjñeyaṃ yatrokte jāyate matiḥ / (50.1)
	asabhyavastuviṣayā śabdaistadvācibhiryathā // (50.2)
	hantumeva pravṛttasya stabdhasya vivaraiṣiṇaḥ / (51.1)
	patanaṃ jāyate'vaśyaṃ kṛcchreṇa punarunnatiḥ // (51.2)
	padadvayasya saṃdhāne yadaniṣṭaṃ prakalpate / (52.1)
	tadāhuḥ kalpanāduṣṭaṃ saśauryābharaṇo yathā // (52.2)
	yathājihladadityādi śrutikaṣṭaṃ ca tadviduḥ / (53.1)
	na tadicchanti kṛtino gaṇḍamapyapare kila // (53.2)
	saṃniveśaviśeṣāttu duruktamapi śobhate / (54.1)
	nīlaṃ palāśamābaddhamantarāle srajāmiva // (54.2)
	kiṃcidāśrayasaundaryād dhatte śobhāmasādhvapi / (55.1)
	kāntāvilocananyastaṃ malīmasamivāñjanam // (55.2)
	āpāṇḍugaṇḍametatte vadanaṃ vanajekṣaṇe / (56.1)
	saṅgamātpāṇḍuśabdasya gaṇḍaḥ sādhu yathoditam // (56.2)
	anayānyadapi jñeyaṃ diśā yuktam asādhvapi / (57.1)
	yathā viklinnagaṇḍānāṃ kariṇāṃ madavāribhiḥ // (57.2)
	madaklinnakapolānāṃ dviradānāṃ catuḥśatī / (58.1)
	yathā tadvad asādhīyaḥ sādhīyaśca prayojayet // (58.2)
	etad grāhyaṃ surabhi kusumaṃ grāmyametannidheyaṃ dhatte śobhāṃ viracitamidaṃ sthānamasyaitadasya / (59.1)
	mālākāro racayati yathā sādhu vijñāya mālāṃ yojyaṃ kāvyeṣvavahitadhiyā tadvad evābhidhānam // (59.2)
	