ādīśvarāya praṇamāmi tasmai yenopadiṣṭā haṭhayogavidyā / (1.1)
	virājate pronnatarājayogam āroḍhum icchor adhirohiṇīva // (1.2)
	ekadā caṇḍakāpālir gatvā gheraṇḍakuṭṭiram / (2.1)
	praṇamya vinayād bhaktyā gheraṇḍaṃ paripṛcchati // (2.2)
	caṇḍakāpālir uvāca / (3.1)
	ghaṭasthayogaṃ yogeśa tattvajñānasya kāraṇam / (3.2)
	idānīṃ śrotum icchāmi yogeśvara vada prabho // (3.3)
	gheraṇḍa uvāca / (4.1)
	sādhu sādhu mahābāho yan māṃ tvaṃ paripṛcchasi / (4.2)
	kathayāmi hi te tattvaṃ sāvadhāno 'vadhāraya // (4.3)
	nāsti māyāsamaḥ pāśo nāsti yogāt paraṃ balam / (5.1)
	na hi jñānāt paro bandhur nāhaṃkārāt paro ripuḥ // (5.2)
	abhyāsāt kādivarṇāder yathā śāstrāṇi bodhayet / (6.1)
	tathā yogaṃ samāsādya tattvajñānaṃ ca labhyate // (6.2)
	sukṛtair duṣkṛtaiḥ kāryair jāyate prāṇināṃ ghaṭaḥ / (7.1)
	ghaṭād utpadyate karma ghaṭayantraṃ yathā bhramet // (7.2)
	ūrdhvādho bhramate yadvad ghaṭayantraṃ gavāṃ vaśāt / (8.1)
	tadvat karmavaśāj jīvo bhramate janmamṛtyunā // (8.2)
	āmakumbha ivāmbhaḥstho jīryamāṇaḥ sadā ghaṭaḥ / (9.1)
	yogānalena saṃdahya ghaṭaśuddhiṃ samācaret // (9.2)
	śodhanaṃ dṛḍhatā caiva sthairyaṃ dhairyaṃ ca lāghavam / (10.1)
	pratyakṣaṃ ca nirliptaṃ ca ghaṭasthaṃ saptasādhanam // (10.2)
	ṣaṭkarmaṇā śodhanaṃ ca āsanena bhaved dṛḍham / (11.1)
	mudrayā sthiratā caiva pratyāhāreṇa dhairyatā // (11.2)
	prāṇāyāmāl lāghavaṃ ca dhyānāt pratyakṣam ātmani / (12.1)
	samādhinā nirliptaṃ ca muktir eva na saṃśayaḥ // (12.2)
	dhautir vastis tathā netir laulikī trāṭakaṃ tathā / (13.1)
	kapālabhātiś caitāni ṣaṭkarmāṇi samācaret // (13.2)
	antardhautir dantadhautir hṛddhautir mūlaśodhanam / (14.1)
	dhautyaś caturvidhāḥ proktā ghaṭaṃ kurvanti nirmalam // (14.2)
	vātasāraṃ vārisāraṃ vahnisāraṃ bahiṣkṛtam / (15.1)
	ghaṭasya nirmalārthāya hy antardhautiś caturvidhā // (15.2)
	kākacañcūvad āsyena pibed vāyuṃ śanaiḥ śanaiḥ / (16.1)
	cālayed udaraṃ paścād vartmanā recayec chanaiḥ // (16.2)
	vātasāraṃ paraṃ gopyaṃ dehanirmalakārakam / (17.1)
	sarvarogakṣayakaraṃ dehānalavivardhakam // (17.2)
	ā kaṇṭhaṃ pūrayed vāri vaktreṇa ca pibec chanaiḥ / (18.1)
	cālayed udareṇaiva codarād recayed adhaḥ // (18.2)
	vārisāraṃ paraṃ gopyaṃ dehanirmalakārakam / (19.1)
	sādhayed yaḥ prayatnena devadehaṃ prapadyate // (19.2)
	vārisāraṃ parāṃ dhautiṃ sādhayed yaḥ prayatnataḥ / (20.1)
	maladehaṃ śodhayitvā devadehaṃ prapadyate // (20.2)
	nābhigranthiṃ merupṛṣṭhe śatavāraṃ ca kārayet / (21.1)
	udarāmayajaṃ tyaktvā jāṭharāgniṃ vivardhayet / (21.2)
	vahnisāram iyaṃ dhautir yogināṃ yogasiddhidā // (21.3)
	eṣā dhautiḥ parā gopyā na prakāśyā kadācana / (22.1)
	kevalaṃ dhautimātreṇa devadeho bhaved dhruvam // (22.2)
	kākīmudrāṃ sādhayitvā pūrayed udaraṃ mahat / (23.1)
	dhārayed ardhayāmaṃ tu cālayed ardhavartmanā / (23.2)
	eṣā dhautiḥ parā gopyā na prakāśyā kadācana // (23.3)
	nābhimagnajale sthitvā śaktināḍīṃ vimarjayet / (24.1)
	karābhyāṃ kṣālayen nāḍīṃ yāvan malavisarjanam // (24.2)
	tāvat prakṣālya nāḍīṃ ca udare veśayet punaḥ / (25.1)
	idaṃ prakṣālanaṃ gopyaṃ devānām api durlabham / (25.2)
	kevalaṃ dhautimātreṇa devadeho bhaved dhruvam // (25.3)
	yāmārdhaṃ dhāraṇāśaktiṃ yāvan na sādhayen naraḥ / (26.1)
	bahiṣkṛtaṃ mahādhautī tāvan naiva tu jāyate // (26.2)
	dantamūlaṃ jihvāmūlaṃ randhraṃ ca karṇayugmayoḥ / (27.1)
	kapālarandhraṃ pañceti dantadhautir vidhīyate // (27.2)
	khadireṇa rasenātha mṛttikayā ca śuddhayā / (28.1)
	mārjayed dantamūlaṃ ca yāvat kilbiṣam āharet // (28.2)
	dantamūlaṃ parā dhautir yogināṃ yogasādhane / (29.1)
	nityaṃ kuryāt prabhāte ca dantarakṣāya yogavit / (29.2)
	dantamūlaṃ dhāraṇādikāryeṣu yogināṃ yataḥ // (29.3)
	athātaḥ sampravakṣyāmi jihvāśodhanakāraṇam / (30.1)
	jarāmaraṇarogādīn nāśayed dīrghalambikā // (30.2)
	tarjanīmadhyamānāmā aṅgulitrayayogataḥ / (31.1)
	veśayed galamadhye tu mārjayel lambikāmalam / (31.2)
	śanaiḥ śanair mārjayitvā kaphadoṣaṃ nivārayet // (31.3)
	mārjayen navanītena dohayec ca punaḥ punaḥ / (32.1)
	tadagraṃ lauhayantreṇa karṣayitvā punaḥ punaḥ // (32.2)
	nityaṃ kuryāt prayatnena raver udayake 'stake / (33.1)
	evaṃ kṛte tu nitye ca lambikā dīrghatāṃ gatā // (33.2)
	tarjanyaṅgulyagrayogān mārjayet karṇarandhrayoḥ / (34.1)
	nityam abhyāsayogena nādāntaraṃ prakāśanam // (34.2)
	vṛddhāṅguṣṭhena dakṣeṇa mardayed bhālarandhrakam / (35.1)
	evam abhyāsayogena kaphadoṣaṃ nivārayet // (35.2)
	nāḍī nirmalatāṃ yāti divyadṛṣṭiḥ prajāyate / (36.1)
	nidrānte bhojanānte ca divānte ca dine dine // (36.2)
	hṛddhautiṃ trividhāṃ kuryād daṇḍavamanavāsasā // (37.1)
	rambhādaṇḍaṃ hariddaṇḍaṃ vetradaṇḍaṃ tathaiva ca / (38.1)
	hṛnmadhye cālayitvā tu punaḥ pratyāharec chanaiḥ // (38.2)
	kaphapittaṃ tathā kledaṃ recayed ūrdhvavartmanā / (39.1)
	daṇḍadhautividhānena hṛdrogaṃ nāśayed dhruvam // (39.2)
	bhojanānte pibed vāri ā karṇapūritaṃ sudhīḥ / (40.1)
	ūrdhvadṛṣṭiṃ kṣaṇaṃ kṛtvā taj jalaṃ vamayet punaḥ / (40.2)
	nityam abhyāsayogena kaphapittaṃ nivārayet // (40.3)
	ekonaviṃśatir hastaḥ pañcaviṃśati vai tathā / (41.1)
	caturaṅgulavistāraṃ sūkṣmavastraṃ śanair graset / (41.2)
	punaḥ pratyāhared etat procyate dhautikarmakam // (41.3)
	gulmajvaraplīhākuṣṭhakaphapittaṃ vinaśyati / (42.1)
	ārogyaṃ balapuṣṭiś ca bhavet tasya dine dine // (42.2)
	apānakrūratā tāvad yāvan mūlaṃ na śodhayet / (43.1)
	tasmāt sarvaprayatnena mūlaśodhanam ācaret // (43.2)
	pītamūlasya daṇḍena madhyamāṅgulināpi vā / (44.1)
	yatnena kṣālayed guhyaṃ vāriṇā ca punaḥ punaḥ // (44.2)
	vārayet koṣṭhakāṭhinyam āmājīrṇaṃ nivārayet / (45.1)
	kāraṇaṃ kāntipuṣṭyoś ca dīpanaṃ vahnimaṇḍalam // (45.2)
	jalavastiḥ śuṣkavastir vastī ca dvividhau smṛtau / (46.1)
	jalavastiṃ jale kuryāc chuṣkavastiṃ kṣitau sadā // (46.2)
	nābhimagnajale pāyuṃ nyastavān utkaṭāsanam / (47.1)
	ākuñcanaṃ prakāśaṃ ca jalavastiṃ samācaret // (47.2)
	pramehaṃ ca gudāvartaṃ krūravāyuṃ nivārayet / (48.1)
	bhavet svacchandadehaś ca kāmadevasamo bhavet // (48.2)
	vastiṃ paścimatānena cālayitvā śanaiḥ śanaiḥ / (49.1)
	aśvinīmudrayā pāyum ākuñcayet prakāśayet // (49.2)
	evam abhyāsayogena koṣṭhadoṣo na vidyate / (50.1)
	vivardhayej jāṭharāgnim āmavātaṃ vināśayet // (50.2)
	vitastimānaṃ sūkṣmasūtraṃ nāsānāle praveśayet / (51.1)
	mukhān nirgamayet paścāt procyate netikarmakam // (51.2)
	sādhanān netikarmāpi khecarīsiddhim āpnuyāt / (52.1)
	kaphadoṣā vinaśyanti divyadṛṣṭiḥ prajāyate // (52.2)
	amandavegaṃ tundaṃ ca bhrāmayed ubhapārśvayoḥ / (53.1)
	sarvarogān nihantīha dehānalavivardhanam // (53.2)
	nimeṣonmeṣakaṃ tyaktvā sūkṣmalakṣyaṃ nirīkṣayet / (54.1)
	yāvad aśru nipatate trāṭakaṃ procyate budhaiḥ // (54.2)
	evam abhyāsayogena śāṃbhavī jāyate dhruvam / (55.1)
	na jāyate netrarogaḥ divyadṛṣṭipradāyakam // (55.2)
	vāmakrameṇa vyutkrameṇa śītkrameṇa viśeṣataḥ / (56.1)
	bhālabhātiṃ tridhā kuryāt kaphadoṣaṃ nivārayet // (56.2)
	iḍayā pūrayed vāyuṃ recayet piṅgalā punaḥ / (57.1)
	piṅgalayā pūrayitvā punaś candreṇa recayet // (57.2)
	pūrakaṃ recakaṃ kṛtvā vegena na tu cālayet / (58.1)
	evam abhyāsayogena kaphadoṣaṃ nivārayet // (58.2)
	nāsābhyāṃ jalam ākṛṣya punar vaktreṇa recayet / (59.1)
	pāyaṃ pāyaṃ prakurvaṃś cec chleṣmadoṣaṃ nivārayet // (59.2)
	śītkṛtya pītvā vaktreṇa nāsānālair virecayet / (60.1)
	evam abhyāsayogena kāmadevasamo bhavet // (60.2)
	na jāyate vārddhakaṃ ca jvaro naiva prajāyate / (61.1)
	bhavet svacchandadehaś ca kaphadoṣaṃ nivārayet // (61.2)
	