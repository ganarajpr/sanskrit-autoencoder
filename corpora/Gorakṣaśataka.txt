oṃ haṭhayogagorakṣaśatakaprārambhaḥ / (1.1)
	śrīguruṃ paramānandaṃ vande svānandavigraham / (1.2)
	yasya sāṃnidhyamātreṇa cidānandāyate tanuḥ // (1.3)
	antarniścalitātmadīpakalikāsvādhārabandhādibhiḥ yo yogī yugakalpakālakalanāt tvaṃ jajegīyate / (2.1)
	jñānāmodamahodadhiḥ samabhavad yatrādināthaḥ svayaṃ vyaktāvyaktaguṇādhikaṃ tam aniśaṃ śrīmīnanāthaṃ bhaje // (2.2)
	namaskṛtya guruṃ bhaktyā gorakṣo jñānam uttamam / (3.1)
	abhīṣṭaṃ yogināṃ brūte paramānandakārakam // (3.2)
	gorakṣaḥ śatakaṃ vakti yogināṃ hitakāmyayā / (4.1)
	dhruvaṃ yasyāvabodhena jāyate paramaṃ padam // (4.2)
	etad vimuktisopānam etat kālasya vañcanam / (5.1)
	yad vyāvṛttaṃ mano mohād āsaktaṃ paramātmani // (5.2)
	dvijasevitaśākhasya śrutikalpataroḥ phalam / (6.1)
	śamanaṃ bhavatāpasya yogaṃ bhajati sajjanaḥ // (6.2)
	āsanaṃ prāṇasaṃyāmaḥ pratyāhāro 'tha dhāraṇā / (7.1)
	dhyānaṃ samādhir etāni yogāṅgāni bhavanti ṣaṭ // (7.2)
	āsanāni tu tāvanti yāvatyo jīvajātayaḥ / (8.1)
	eteṣām akhilān bhedān vijānāti maheśvaraḥ // (8.2)
	caturāśītilakṣāṇāṃ ekam ekam udāhṛtam / (9.1)
	tataḥ śivena pīṭhānāṃ ṣoḍaśānāṃ śataṃ kṛtam // (9.2)
	āsanebhyaḥ samastebhyo dvayam eva viśiṣyate / (10.1)
	ekaṃ siddhāsanaṃ proktaṃ dvitīyaṃ kamalāsanam // (10.2)
	yonisthānakam aṅghrimūlaghaṭitaṃ kṛtvā dṛḍhaṃ vinyasen meḍhre pādam athaikam eva niyataṃ kṛtvā samaṃ vigraham / (11.1)
	sthāṇuḥ saṃyamitendriyo 'caladṛśā paśyan bhruvor antaram etan mokṣakavāṭabhedajanakaṃ siddhāsanaṃ procyate // (11.2)
	vāmorūpari dakṣiṇaṃ hi caraṇaṃ saṃsthāpya vāmaṃ tathā dakṣorūpari paścimena vidhinā dhṛtvā karābhyāṃ dṛḍham / (12.1)
	aṅguṣṭhau hṛdaye nidhāya cibukaṃ nāsāgram ālokayed etad vyādhivikārahāri yamināṃ padmāsanaṃ procyate // (12.2)
	ṣaṭcakraṃ ṣoḍaśādhāraṃ trilakṣaṃ vyomapañcakam / (13.1)
	svadehe ye na jānanti kathaṃ sidhyanti yoginaḥ // (13.2)
	ekastambhaṃ navadvāraṃ gṛhaṃ pañcādhidaivatam / (14.1)
	svadehaṃ ye na jānanti kathaṃ sidhyanti yoginaḥ // (14.2)
	caturdalaṃ syād ādhāraḥ svādhiṣṭhānaṃ ca ṣaḍdalam / (15.1)
	nābhau daśadalaṃ padmaṃ sūryasaṃkhyadalaṃ hṛdi // (15.2)
	kaṇṭhe syāt ṣoḍaśadalaṃ bhrūmadhye dvidalaṃ tathā / (16.1)
	sahasradalam ākhyātaṃ brahmarandhre mahāpathe // (16.2)
	ādhāraḥ prathamaṃ cakraṃ svādhiṣṭhānaṃ dvitīyakam / (17.1)
	yonisthānaṃ dvayor madhye kāmarūpaṃ nigadyate // (17.2)
	ādhārākhyaṃ gudasthānaṃ paṅkajaṃ ca caturdalam / (18.1)
	tanmadhye procyate yoniḥ kāmākṣā siddhavanditā // (18.2)
	yonimadhye mahāliṅgaṃ paścimābhimukhaṃ sthitam / (19.1)
	mastake maṇivad bimbaṃ yo jānāti sa yogavit // (19.2)
	taptacāmīkarābhāsaṃ taḍillekheva visphurat / (20.1)
	trikoṇaṃ tatpuraṃ vahner adho meḍhrāt pratiṣṭhitam // (20.2)
	yat samādhau paraṃ jyotir anantaṃ viśvatomukham / (21.1)
	tasmin dṛṣṭe mahāyoge yātāyātaṃ na vidyate // (21.2)
	svaśabdena bhavet prāṇaḥ svādhiṣṭhānaṃ tadāśrayaḥ / (22.1)
	svādhiṣṭhānāt padād asmān meḍhram evābhidhīyate // (22.2)
	tantunā maṇivat proto yatra kandaḥ suṣumṇayā / (23.1)
	tannābhimaṇḍalaṃ cakraṃ procyate maṇipūrakam // (23.2)
	dvādaśāre mahācakre puṇyapāpavivarjite / (24.1)
	tāvaj jīvo bhramaty eva yāvat tattvaṃ na vindati // (24.2)
	ūrdhvaṃ meḍhrād adho nābheḥ kandayoniḥ khagāṇḍavat / (25.1)
	tatra nāḍyaḥ samutpannāḥ sahasrāṇāṃ dvisaptatiḥ // (25.2)
	teṣu nāḍisahasreṣu dvisaptatir udāhṛtāḥ / (26.1)
	pradhānaṃ prāṇavāhinyo bhūyas tatra daśa smṛtāḥ // (26.2)
	iḍā ca piṅgalā caiva suṣumṇā ca tṛtīyakā / (27.1)
	gāndhārī hastijihvā ca pūṣā caiva yaśasvinī // (27.2)
	alambuṣā kuhūś caiva śaṅkhinī daśamī smṛtā / (28.1)
	etan nāḍimayaṃ cakraṃ jñātavyaṃ yogibhiḥ sadā // (28.2)
	iḍā vāme sthitā bhāge piṅgalā dakṣiṇe tathā / (29.1)
	suṣumṇā madhyadeśe tu gāndhārī vāmacakṣuṣi // (29.2)
	dakṣiṇe hastijihvā ca pūṣā karṇe ca dakṣiṇe / (30.1)
	yaśasvinī vāmakarṇe cāsane vāpy alambuṣā // (30.2)
	kuhūś ca liṅgadeśe tu mūlasthāne ca śaṅkhinī / (31.1)
	evaṃ dvāram upāśritya tiṣṭhanti daśanāḍikāḥ // (31.2)
	iḍāpiṅgalāsuṣumṇā ca tisro nāḍya udāhṛtāḥ / (32.1)
	satataṃ prāṇavāhinyaḥ somasūryāgnidevatāḥ // (32.2)
	prāṇo 'pānaḥ samānaś codāno vyānau ca vāyavaḥ / (33.1)
	nāgaḥ kūrmo 'tha kṛkaro devadatto dhanaṃjayaḥ // (33.2)
	hṛdi prāṇo vasen nityam apāno gudamaṇḍale / (34.1)
	samāno nābhideśe syād udānaḥ kaṇṭhamadhyagaḥ // (34.2)
	udgāre nāgākhyātaḥ kūrma unmīlane smṛtaḥ / (35.1)
	kṛkaraḥ kṣutakṛj jñeyo devadatto vijṛmbhaṇe // (35.2)
	na jahāti mṛtaṃ cāpi sarvavyāpi dhanaṃjayaḥ / (36.1)
	ete sarvāsu nāḍīṣu bhramante jīvarūpiṇaḥ // (36.2)
	ākṣipto bhujadaṇḍena yathoccalati kandukaḥ / (37.1)
	prāṇāpānasamākṣiptas tathā jīvo na tiṣṭhati // (37.2)
	prāṇāpānavaśo jīvo hy adhaś cordhvaṃ ca dhāvati / (38.1)
	vāmadakṣiṇamārgeṇa cañcalatvān na dṛśyate // (38.2)
	rajjubaddho yathā śyeno gato 'py ākṛṣyate / (39.1)
	guṇabaddhas tathā jīvaḥ prāṇāpānena kṛṣyate // (39.2)
	apānaḥ karṣati prāṇaṃ prāṇo 'pānaṃ ca karṣati / (40.1)
	ūrdhvādhaḥ saṃsthitāv etau saṃyojayati yogavit // (40.2)
	hakāreṇa bahir yāti sakāreṇa viśet punaḥ / (41.1)
	haṃsa haṃsety amuṃ mantraṃ jīvo japati sarvadā // (41.2)
	ṣaṭśatāni tv ahorātre sahasrāṇy ekaviṃśatiḥ / (42.1)
	etat saṃkhyānvitaṃ mantraṃ jīvo japati sarvadā // (42.2)
	ajapā nāma gāyatrī yogināṃ mokṣadāyinī / (43.1)
	asyāḥ saṃkalpamātreṇa sarvapāpaiḥ pramucyate // (43.2)
	anayā sadṛśī vidyā anayā sadṛśo japaḥ / (44.1)
	anayā sadṛśaṃ jñānaṃ na bhūtaṃ na bhaviṣyati // (44.2)
	kuṇḍalinyāḥ samudbhūtā gāyatrī prāṇadhāriṇī / (45.1)
	prāṇavidyā mahāvidyā yas tāṃ vetti sa yogavit // (45.2)
	kandordhvaṃ kuṇḍalī śaktir aṣṭadhā kuṇḍalākṛti / (46.1)
	brahmadvāramukhaṃ nityaṃ mukhenācchādya tiṣṭhati // (46.2)
	yena dvāreṇa gantavyaṃ brahmasthānam anāmayam / (47.1)
	mukhenācchādya tad dvāraṃ prasuptā parameśvarī // (47.2)
	prabuddhā vahniyogena manasā mārutāhatā / (48.1)
	sūcīvad guṇam ādāya vrajaty ūrdhvaṃ suṣumṇayā // (48.2)
	prasphuradbhujagākārā padmatantunibhā śubhā / (49.1)
	prabuddhā vahniyogena vratya ūrdhvaṃ suṣumṇayā // (49.2)
	udghaṭayet kapāṭaṃ tu yathā kuñcikayā haṭhāt / (50.1)
	kuṇḍalinyā tathā yogī mokṣadvāraṃ prabhedayet // (50.2)
	kṛtvā saṃpuṭitau karau dṛḍhataraṃ baddhvā tu padmāsanaṃ gāḍhaṃ vakṣasi saṃnidhāya cibukaṃ dhyātvā ca tat prekṣitam / (51.1)
	vāraṃ vāram apānam ūrdhvam anilaṃ proccārayet pūritaṃ muñcan prāṇam upaiti bodham atulaṃ śaktiprabodhān naraḥ // (51.2)
	aṅgānāṃ mardanaṃ kuryāc chramajātena vāriṇā / (52.1)
	kaṭvamlalavaṇatyāgī kṣīrabhojanam ācaret // (52.2)
	brahmacārī mitāhārī tyāgī yogaparāyaṇaḥ / (53.1)
	abdād ūrdhvaṃ bhavet siddho nātra kāryā vicāraṇā // (53.2)
	susnigdhaṃ madhurāhāraṃ caturthāṃśavivarjitam / (54.1)
	bhujyate surasamprītyai mitāhāraḥ sa ucyate // (54.2)
	kandordhvaṃ kuṇḍalī śaktir aṣṭadhā kuṇḍalākṛtiḥ / (55.1)
	bandhanāya ca mūḍhānāṃ yogināṃ mokṣadā smṛtā // (55.2)
	mahāmudrāṃ namomudrām uḍḍiyānaṃ jalaṃdharam / (56.1)
	mūlabandhaṃ ca yo vetti sa yogī siddhibhājanam // (56.2)
	śodhanaṃ nāḍijālasya cālanaṃ candrasūryayoḥ / (57.1)
	rasānāṃ śoṣaṇaṃ caiva mahāmudrābhidhīyate // (57.2)
	vakṣonyastahanur nipīḍya suciraṃ yoniṃ ca vāmāṅghriṇā hastābhyām avadhāritaṃ prasāritaṃ pādaṃ tathā dakṣiṇam / (58.1)
	āpūrya śvasanena kukṣiyugalaṃ baddhvā śanai recayed eṣā pātakanāśinī sumahatī mudrā nṝṇāṃ procyate // (58.2)
	candrāṅgena samabhyasya sūryāṅgenābhyaset punaḥ / (59.1)
	yāvat tulyā bhavet saṃkhyā tato mudrāṃ visarjayet // (59.2)
	na hi pathyam apathyaṃ vā rasāḥ sarve 'pi nīrasāḥ / (60.1)
	api muktaṃ viṣaṃ ghoraṃ pīyūṣam api jīryate // (60.2)
	kṣayakuṣṭhagudāvartagulmājīrṇapurogamāḥ / (61.1)
	tasya doṣāḥ kṣayaṃ yānti mahāmudrāṃ tu yo 'bhyaset // (61.2)
	kathiteyaṃ mahāmudrā mahāsiddhikarā nṝṇām / (62.1)
	gopanīyā prayatnena na deyā yasya kasyacit // (62.2)
	kapālakuhare jihvā praviṣṭā viparītagā / (63.1)
	bhruvor antargatā dṛṣṭir mudrā bhavati khecarī // (63.2)
	na rogo maraṇaṃ tandrā na nidrā na kṣudhā tṛṣā / (64.1)
	na ca mūrchā bhavet tasya yo mudrāṃ vetti khecarīm // (64.2)
	pīḍyate na sa rogeṇa lipyate na ca karmaṇā / (65.1)
	bādhyate na sa kālena yo mudrāṃ vetti khecarīm // (65.2)
	cittaṃ carati khe yasmāj jihvā carati khe gatā / (66.1)
	tenaiṣā khecarī nāma mudrā siddhair nirūpitā // (66.2)
	bindumālaṃ śarīraṃ tu śirās tatra pratiṣṭhitāḥ / (67.1)
	bhāvayanti śarīraṃ yā āpādatalamastakam // (67.2)
	khecaryā mudritaṃ yena vivaraṃ lambikordhvataḥ / (68.1)
	na tasya kṣarate binduḥ kāminyāliṅgitasya ca // (68.2)
	yāvad binduḥ sthito dehe tāvat kālabhayaṃ kutaḥ / (69.1)
	yāvad baddhā nabhomudrā tāvad bindur na gacchati // (69.2)
	calito 'pi yadā binduḥ samprāptaś ca hutāśanam / (70.1)
	vrajaty ūrdhvaṃ hṛtaḥ śaktyā niruddho yonimudrayā // (70.2)
	sa punar dvividho binduḥ pāṇḍuro lohitas tathā / (71.1)
	pāṇḍuraṃ śukram ity āhur lohitaṃ tu mahārajaḥ // (71.2)
	sindūradravasaṃkāśaṃ ravisthāne sthitaṃ rajaḥ / (72.1)
	śaśisthāne sthito bindus tayor aikyaṃ sudurlabham // (72.2)
	binduḥ śivo rajaḥ śaktir bindum indū rajo raviḥ / (73.1)
	ubhayoḥ saṃgamād eva prāpyate paramaṃ padam // (73.2)
	vāyunā śakticāreṇa preritaṃ tu mahārajaḥ / (74.1)
	bindunaiti sahaikatvaṃ bhaved divyaṃ vapus tadā // (74.2)
	śukraṃ candreṇa saṃyuktaṃ rajaḥ sūryeṇa saṃyutam / (75.1)
	tayoḥ samarasaikatvaṃ yo jānāti sa yogavit // (75.2)
	uḍḍīnaṃ kurute yasmād aviśrāntaṃ mahākhagaḥ / (76.1)
	uḍḍīyānaṃ tad eva syāt tava bandho'bhidhīyate // (76.2)
	udarāt paścime bhāge hy adho nābher nigadyate / (77.1)
	uḍḍīyanasya bandho 'yaṃ tatra bandho vidhīyate // (77.2)
	badhnāti hi sirājālam adhogāmi śirojalam / (78.1)
	tato jālaṃdharo bandhaḥ kaṇṭhaduḥkhaughanāśanaḥ // (78.2)
	jālaṃdhare kṛte bandhe kaṇṭhasaṃkocalakṣaṇe / (79.1)
	pīyūṣaṃ na pataty agnau na ca vāyuḥ prakupyati // (79.2)
	pārṣṇibhāgena saṃpīḍya yonim ākuñcayed gudam / (80.1)
	apānam ūrdhvam ākṛṣya mūlabandho 'bhidhīyate // (80.2)
	apānaprāṇayor aikyāt kṣayān mūtrapurīṣayoḥ / (81.1)
	yuvā bhavati vṛddho 'pi satataṃ mūlabandhanāt // (81.2)
	padmāsanaṃ samāruhya samakāyaśirodharaḥ / (82.1)
	nāsāgradṛṣṭir ekānte japed oṃkāram avyayam // (82.2)
	bhūr bhuvaḥ svar ime lokāḥ somasūryāgnidevatāḥ / (83.1)
	yasyā mātrāsu tiṣṭhanti tat paraṃ jyotir om iti // (83.2)
	trayaḥ kālās trayo vedās trayo lokās trayaḥ sverāḥ / (84.1)
	trayo devāḥ sthitā yatra tat paraṃ jyotir om iti // (84.2)
	kriyā cecchā tathā jñānā brāhmī raudrī ca vaiṣṇavī / (85.1)
	tridhā śaktiḥ sthitā yatra tat paraṃ jyotir om iti // (85.2)
	ākārāś ca tathokāro makāro bindusaṃjñakaḥ / (86.1)
	tisro mātrāḥ sthitā yatra tat paraṃ jyotir om iti // (86.2)
	vacasā taj jayed bījaṃ vapuṣā tat samabhyaset / (87.1)
	manasā tat smaren nityaṃ tat paraṃ jyotir om iti // (87.2)
	śucir vāpy aśucir vāpi yo japet praṇavaṃ sadā / (88.1)
	lipyate na sa pāpena padmapattram ivāmbhasā // (88.2)
	cale vāte calo bindur niścale niścalo bhavet / (89.1)
	yogī sthāṇutvam āpnoti tato vāyuṃ nirodhayet // (89.2)
	yāvad vāyuḥ sthito dehe tāvaj jīvanam ucyate / (90.1)
	maraṇaṃ tasya niṣkrāntis tato vāyuṃ nirodhayet // (90.2)
	yāvad baddho marud dehe yāvac cittaṃ nirākulam / (91.1)
	yāvad dṛṣṭir bhruvor madhye tāvat kālabhayaṃ kutaḥ // (91.2)
	ataḥ kālabhayād brahmā prāṇāyāmaparāyaṇaḥ / (92.1)
	yogino munayaś caiva tato vāyuṃ nirodhayet // (92.2)
	ṣaṭtriṃśadaṅgulo haṃsaḥ prayāṇaṃ kurute bahiḥ / (93.1)
	vāmadakṣiṇamārgeṇa tataḥ prāṇo 'bhidhīyate // (93.2)
	śuddhim eti yadā sarvaṃ nāḍīcakraṃ malākulam / (94.1)
	tadaiva jāyate yogī prāṇasaṃgrahaṇe kṣamaḥ // (94.2)
	baddhapadmāsano yogī prāṇaṃ candreṇa pūrayet / (95.1)
	dhārayitvā yathāśakti bhūyaḥ sūryeṇa recayet // (95.2)
	amṛtaṃ dadhisaṃkāśaṃ gokṣīrarajatopamam / (96.1)
	dhyātvā candramaso bimbaṃ prāṇāyāmī sukhī bhavet // (96.2)
	dakṣiṇo śvāsam ākṛṣya pūrayed udaraṃ śanaiḥ / (97.1)
	kumbhayitvā vidhānena puraś candreṇa recayet // (97.2)
	prajvalajjvalanajvālāpuñjam ādityamaṇḍalam / (98.1)
	dhyātvā nābhisthitaṃ yogī prāṇāyāme sukhī bhavet // (98.2)
	prāṇaṃ cod iḍayā pibet parimitaṃ bhūyo 'nyayā recayet pītvā piṅgalayā samīraṇam atho baddhvā tyajed vāmayā / (99.1)
	sūryacandramasor anena vidhinā bimbadvayaṃ dhyāyataḥ śuddhā nāḍigaṇā bhavanti yamino māsatrayād ūrdhvataḥ // (99.2)
	yatheṣṭaṃ dhāraṇaṃ vāyor analasya pradīpanam / (100.1)
	nādābhivyaktir ārogyaṃ jāyate nāḍiśodhanāt // (100.2)
	