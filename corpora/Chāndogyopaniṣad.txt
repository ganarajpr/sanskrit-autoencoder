om ity etad akṣaram udgītham upāsīta / (1.1)
	om iti hy udgāyati / (1.2)
	tasyopavyākhyānam // (1.3)
	eṣāṃ bhūtānāṃ pṛthivī rasaḥ / (2.1)
	pṛthivyā āpo rasaḥ / (2.2)
	apām oṣadhayo rasaḥ / (2.3)
	oṣadhīnāṃ puruṣo rasaḥ / (2.4)
	puruṣasya vāg rasaḥ / (2.5)
	vāca ṛg rasaḥ / (2.6)
	ṛcaḥ sāma rasaḥ / (2.7)
	sāmna udgītho rasaḥ // (2.8)
	sa eṣa rasānāṃ rasatamaḥ paramaḥ parārdhyo 'ṣṭamo yadudgīthaḥ // (3.1)
	katamā katamark katamat katamat sāma katamaḥ katama udgītha iti vimṛṣṭaṃ bhavati // (4.1)
	vāg evark / (5.1)
	prāṇaḥ sāma / (5.2)
	om ity etad akṣaram udgīthaḥ / (5.3)
	tad vā etan mithunaṃ yad vāk ca prāṇaś cark ca sāma ca // (5.4)
	tad etan mithunam om ity etasminn akṣare saṃsṛjyate / (6.1)
	yadā vai mithunau samāgacchata āpayato vai tāv anyonyasya kāmam // (6.2)
	āpayitā ha vai kāmānāṃ bhavati ya etad evaṃ vidvān akṣaram udgītham upāste // (7.1)
	tad vā etad anujñākṣaram / (8.1)
	yaddhi kiṃcānujānāty om ity eva tad āha / (8.2)
	eṣa eva samṛddhir yad anujñā / (8.3)
	samardhayitā ha vai kāmānāṃ bhavati ya etad evaṃ vidvān akṣaram udgītham upāste // (8.4)
	teneyaṃ trayī vidyā vartate / (9.1)
	om ity āśrāvayati / (9.2)
	om iti śaṃsati / (9.3)
	om ity udgāyati / (9.4)
	etasyaiva akṣarasyāpacityai mahimnā rasena // (9.5)
	tenobhau kurutaḥ / (10.1)
	yaś caitad evaṃ veda yaś ca na veda / (10.2)
	nānā tu vidyā cāvidyā ca / (10.3)
	yad eva vidyayā karoti śraddhayopaniṣadā tad eva vīryavattaraṃ bhavatīti khalv etasyaivākṣarasyopavyākhyānaṃ bhavati // (10.4)
	