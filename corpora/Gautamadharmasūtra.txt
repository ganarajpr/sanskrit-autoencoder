vedo dharmamūlam // (1.0)
	tadvidāṃ ca smṛtiśīle // (2.0)
	dṛṣṭo dharmavyatikramaḥ sāhasaṃ ca mahatām // (3.0)
	avaradaurbalyāt // (4.0)
	tulyabalavirodhe vikalpaḥ // (5.0)
	upanayanaṃ brāhmaṇasyāṣṭame // (6.0)
	navame pañcame vā kāmyam // (7.0)
	garbhādiḥ saṅkhyā varṣāṇām // (8.0)
	taddvitīyaṃ janma // (9.0)
	tad yasmāt sa ācāryaḥ // (10.0)
	vedānuvacanāc ca // (11.0)
	ekādaśadvādaśayoḥ kṣatriyavaiśyayoḥ // (12.0)
	ā ṣoḍaśād brāhmaṇasyāpatitā sāvitrī // (13.0)
	dvāviṃśate rājanyasya // (14.0)
	dvyadhikāyā vaiśyasya // (15.0)
	mauñjījyāmaurvīsautryo mekhalāḥ krameṇa // (16.0)
	kṛṣṇarurubastājināni // (17.0)
	vāsāṃsi śāṇakṣaumacīrakutapāḥ sarveṣām // (18.0)
	kārpāsaṃ cāvikṛtam // (19.0)
	kāṣāyam apyeke // (20.0)
	vārkṣaṃ brāhmaṇasya // (21.0)
	māñjiṣṭhahāridra itarayoḥ // (22.0)
	bailvapālāśau brāhmaṇadaṇḍau // (23.0)
	āśvatthapailavau śeṣe // (24.0)
	yajñiyo vā sarveṣām // (25.0)
	apīḍitā yūpavakrāḥ saśalkāḥ // (26.0)
	mūrdhalalāṭanāsāgrapramāṇāḥ // (27.0)
	muṇḍajaṭilaśikhājaṭāś ca // (28.0)
	dravyahasta ucchiṣṭo 'nidhāyācāmet // (29.0)
	dravyaśuddhiḥ parimārjanapradāhatakṣaṇanirṇejanāni taijasamārktikadāravatāntavānām // (30.0)
	taijasavad upalamaṇiśaṅkhamuktānām // (31.0)
	dāruvad asthibhūmyoḥ // (32.0)
	āvapanaṃ ca bhūmeḥ // (33.0)
	celavad rajjuvidalacarmaṇām // (34.0)
	utsargo vātyantopahatānām // (35.0)
	prāṅmukha udaṅmukho vā śaucam ārabheta // (36.0)
	śucau deśe āsīno dakṣiṇaṃ bāhuṃ jānvantarākṛtvā yajñopavīty ā maṇibandhanāt pāṇī prakṣālya vāgyato hṛdayaspṛśas triś catur vāpa ācāmet // (37.0)
	dviḥ parimṛjyate // (38.0)
	pādau cābhyukṣet // (39.0)
	khāni copaspṛśecchīrṣaṇyāni // (40.0)
	mūrdhani ca dadyāt // (41.0)
	suptvā bhuktvā kṣutvā ca punaḥ // (42.0)
	dantaśliṣṭeṣu dantavad anyatra jihvābhimarśanāt // (43.0)
	prākcyuter iti eke // (44.0)
	cyuteṣvāsrāvavad vidyān nigirann eva tacchuciḥ // (45.0)
	na mukhyā vipruṣa ucchiṣṭaṃ kurvanti na ced aṅge nipatanti // (46.0)
	lepagandhāpakarṣaṇe śaucam amedhyasya // (47.0)
	tad adbhiḥ pūrvaṃ mṛdā ca // (48.0)
	mūtrapurīṣasnehavisraṃsanābhyavahārasaṃyogeṣu ca // (49.0)
	yatra cāmnāyo vidadhyāt // (50.0)
	pāṇinā savyam upasaṃgṛhya anaṅguṣṭham adhīhi bho ityāmantrayed guruṃ tatracakṣurmanaḥprāṇopasparśanaṃ darbhaiḥ // (51.0)
	prāṇāyāmās trayaḥ pañcadaśamātrāḥ // (52.0)
	prākkūleṣu āsanaṃ ca // (53.0)
	oṃ pūrvā vyāhṛtayaḥ pañca satyāntāḥ // (54.0)
	guroḥ pādopasaṃgrahaṇaṃ prātaḥ // (55.0)
	brahmānuvacane cādyantayoḥ // (56.0)
	anujñāta upaviśet prāṅmukho dakṣiṇataḥ śiṣya udaṅmukho vā // (57.0)
	sāvitrī cānuvacanam // (58.0)
	ādito brahmaṇa ādāne // (59.0)
	oṃkāro 'nyatrāpi // (60.0)
	antaragamane punar upasadanam // (61.0)
	śvanakulasarpamaṇḍūkamārjārāṇāṃ tryaham upavāsovipravāsaś ca // (62.0)
	prāṇāyāmā ghṛtaprāśanaṃ cetareṣām // (63.0)
	śmaśānābhyadhyayane caivam // (64.0)
	