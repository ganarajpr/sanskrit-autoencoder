tatra dravyasya prādhānyam āha dravyameveti // (1.0)
	rasādibhyo dravyameva pradhānam // (2.0)
	hi yasmāt te rasādayaḥ tadāśrayāḥ dravyādhiṣṭhānāḥ // (3.0)
	etenaiva rasādyāśrayo dravyamityuktaṃ bhavati // (4.0)
	prādhānyakathanaṃ dravyajñāne tātparyārtham // (5.0)
	uktaṃ ca saṃgrahe / (6.1)
	yasmād dṛṣṭo yavaḥ svādur gururapyanilapradaḥ / (6.2)
	dīpanaṃ śītamapyājyaṃ vasoṣṇāpy agnisādinī // (6.3)
	kaṭupāko'pi pittaghno mudgo māṣastu pittalaḥ / (7.1)
	svādupāko 'pi cayakṛtsnigdhoṣṇaṃ guru phāṇitam // (7.2)
	rase svādau yathā caitat tathānyeṣvapi dṛśyate / (8.1)
	vātalaṃ kaphapittaghnamamlam apyākṣakīphalam // (8.2)
	kurute dadhi gurveva vahniṃ pārevataṃ na tu / (9.1)
	kapitthaṃ dāḍimaṃ cāmlaṃ grāhi nāmalakīphalam // (9.2)
	kaṣāyā grāhiṇī śītā dhātakī na harītakī / (10.1)
	apradhānāḥ pṛthak tasmādrasādyāḥ saṃśritāstu te // (10.2)
	prabhāvaśca yato dravye dravyaṃ śreṣṭham ato matam / (11.1)
	iti // (11.2)
	