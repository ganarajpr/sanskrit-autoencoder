upadiṣṭo dharmaḥ prativedam // (1.1)
	tasyānu vyākhyāsyāmaḥ // (2.1)
	smārto dvitīyaḥ // (3.1)
	tṛtīyaḥ śiṣṭāgamaḥ // (4.1)
	śiṣṭāḥ khalu vigatamatsarā nirahaṃkārāḥ kumbhīdhānyālolupā dambhadarpalobhamohakrodhavivarjitāḥ // (5.1)
	dharmeṇādhigato yeṣāṃ vedaḥ saparibṛṃhaṇaḥ / (6.1)
	śiṣṭās tadanumānajñāḥ śrutipratyakṣahetavaḥ / (6.2)
	iti // (6.3)
	tadabhāve daśāvarā pariṣat // (7.1)
	athāpyudāharanti / (8.1)
	cāturvaidyaṃ vikalpī ca aṅgavid dharmapāṭhakaḥ / (8.2)
	āśramasthās trayo viprāḥ parṣad eṣā daśāvarā // (8.3)
	pañca vā syus trayo vā syur eko vā syād aninditaḥ / (9.1)
	prativaktā tu dharmasya netare tu sahasraśaḥ // (9.2)
	yathā dārumayo hastī yathā carmamayo mṛgaḥ / (10.1)
	brāhmaṇaś cānadhīyānas trayas te nāmadhārakāḥ // (10.2)
	yad vadanti tamasmūḍhā mūrkhā dharmam ajānataḥ / (11.1)
	tat pāpaṃ śatadhā bhūtvā vaktṝn samadhigacchati // (11.2)
	bahudvārasya dharmasya sūkṣmā duranugā gatiḥ / (12.1)
	tasmān na vācyo hy ekena bahujñenāpi saṃśaye // (12.2)
	dharmaśāstrarathārūḍhā vedakhaḍgadharā dvijāḥ / (13.1)
	krīḍārtham api yad brūyuḥ sa dharmaḥ paramaḥ smṛtaḥ // (13.2)
	yathāśmani sthitaṃ toyaṃ mārutārkau praṇāśayet / (14.1)
	tadvat kartari yat pāpaṃ jalavat sampralīyate // (14.2)
	śarīraṃ balam āyuś ca vayaḥ kālaṃ ca karma ca / (15.1)
	samīkṣya dharmavid buddhyā prāyaścittāni nirdiśet // (15.2)
	avratānām amantrāṇāṃ jātimātropajīvinām / (16.1)
	sahasraśaḥ sametānāṃ pariṣattvaṃ na vidyate / (16.2)
	iti // (16.3)
	