mahākhātā mahāśālā puryasty ujjayinīti yā / (1.1)
	mahāmbhodhimahāśailamekhalaiva mahāmahī // (1.2)
	prāsādān yatra paśyantaḥ saṃtatān haimarājatān / (2.1)
	merukailāsakūṭebhyaḥ spṛhayanti na nāgarāḥ // (2.2)
	vedamaurvīvipañcīnāṃ dhvanayaḥ pratimandiram / (3.1)
	yatra saṃnipatanto 'pi na bādhante parasparam // (3.2)
	kṛtaṃ varṇanayā tasyā yasyāṃ satatam āsate / (4.1)
	mahākālaprabhṛtayas tyaktvā śivapuraṃ gaṇāḥ // (4.2)
	tasyām āsīn mahāseno mahāsenaḥ kṣitīśvaraḥ / (5.1)
	yasya devīsahasrāṇi ṣoḍaśa śrīpater iva // (5.2)
	ciraṃ pālayatas tasya prajāḥ śāstoktakāriṇaḥ / (6.1)
	gopālaḥ pālakaś ceti sutau jātau guṇāmbudhī // (6.2)
	bṛhaspatisamaś cāsya mantrī bharatarohakaḥ / (7.1)
	rohantakaḥ surohaś ca tasyāstāṃ tatsamau sutau // (7.2)
	narendramantriputrāṇāṃ caturvidyārthavedinām / (8.1)
	prayogeṣu ca daṣāṇāṃ yānti sma divasāḥ sukham // (8.2)
	atha gāṃ pālayāmāsa gopālaḥ pitṛpālitām / (9.1)
	pālako 'pi yavīyastvād yauvarājyam apālayat // (9.2)
	mantriputrau tu mantritvam atha bhūmir naveśvarā / (10.1)
	navamantrikṛtārakṣā jāyate sma punar vā // (10.2)
	gajarājam atho rājā dānarājivirājitam / (11.1)
	adhiṣṭhāya jagatsāraṃ nirjagāma bahiḥ puraḥ // (11.2)
	taddarśanāśayāyātam anekaṃ nṛkadambakam / (12.1)
	bibhyad vyāḍād gajāt tasmād itaś cetaś ca vidrutam // (12.2)
	kanyakānyatamā tatra gṛhyamāṇātha hastinā / (13.1)
	prāṃśuprākārataḥ prāṃśor agamyāṃ parikhām agāt // (13.2)
	khātapātavyathājātasaṃjñānāśāt kṣaṇaṃ tataḥ / (14.1)
	taṭasthā hastipṛṣṭhasthaṃ sābhāṣata ruṣā nṛpam // (14.2)
	avadhyam avadhīr yas tvaṃ pitaraṃ tasya kiṃ mayā / (15.1)
	adhītavedaṃ yo hanti brāhmaṇaṃ tasya ke mṛgāḥ // (15.2)
	iti kanyāvacaḥ śrutvā duḥśravaṃ śvapacair api / (16.1)
	cinteṣubhinnahṛdayaḥ praviveśa niveśanam // (16.2)
	ativāhya ca duḥkhena dinaśeṣaṃ samāsamam / (17.1)
	janavādopalambhāya pradoṣe niryayau gṛhāt // (17.2)
	kālakambalasaṃvītaḥ sāsicarmāsiputrikaḥ / (18.1)
	samantrāgadasaṃnāhaḥ saṃcacāra śanaiḥ śanaiḥ // (18.2)
	atha śuśrāva kasmiṃścit devatāyatane dhvanim / (19.1)
	abhisārikayā sārdhaṃ bhāṣamāṇasya kāminaḥ // (19.2)
	hataṃ muṣṭibhir ākāśaṃ tuṣāṇāṃ kaṇḍanaṃ kṛtam / (20.1)
	mayā yena tvayā sārdhaṃ baddhā prītir abuddhinā // (20.2)
	iyam etāvatī velā khidyamānena yāpitā / (21.1)
	mayā tvaṃ tu gṛhād eva na niryāsi pativratā // (21.2)
	kaumāraḥ subhāgo bhartā yadi nāma priyas tava / (22.1)
	khalīkṛtaiḥ kim asmābhir vṛtheva kulaputrakaiḥ // (22.2)
	evamādi tataḥ śrutvā sā pragalbhābhisārikā / (23.1)
	vihasya viṭam āha sma tvādṛśā hi hatatrapāḥ // (23.2)
	nanu cittaṃ mayārādhyaṃ tasyāpi bhavataḥ kṛte / (24.1)
	na hi bhartṝn aviśvāsya ramante kulaṭā viṭaiḥ // (24.2)
	atha nirmakṣikaṃ bhadra madhu pātuṃ manorathaḥ / (25.1)
	jahi ghātaya bālaṃ me patiṃ nityapramādinam // (25.2)
	atha pāpād asi trastaḥ sphuṭaṃ nāhaṃ tava priyā / (26.1)
	nanu durvārarāgāndhaḥ sutāṃ yāti prajāpatiḥ // (26.2)
	athavālaṃ vivādena vaidharmyaṃ kiṃ na paśyasi / (27.1)
	yena rājyasukhāndhena prajāpālaḥ pitā hataḥ // (27.2)
	suduḥśravam idaṃ śrutvā gopālo durvacaṃ vacaḥ / (28.1)
	gacchann anyatra śuśrāva dhvaniṃ viprasya jalpataḥ // (28.2)
	ayi brāhmaṇi jāgarṣi nandini krandate śiśuḥ / (29.1)
	tvaritaṃ yājate dehi stanyaṃ kaṇṭho 'sya mā śuṣat // (29.2)
	iti śrutvā giraṃ bhartur vinidrā brāhmaṇī sutam / (30.1)
	pitṛghātin mriyasveti nirdayaṃ nirabhartsayat // (30.2)
	āḥ pāpe kim asaṃbaddhaṃ pitṛghātinn iti tvayā / (31.1)
	bālo 'yam uktety enaṃ brāhmaṇaḥ kupito 'bravīt // (31.2)
	kim āryaputra putreṇa yadā rājñā pitā hataḥ / (32.1)
	śrutismṛtivid ity etad uvāca brāhmaṇī patim // (32.2)
	śrutvaivamādi kaulīnaṃ praviśyāntaḥpuraṃ nṛpaḥ / (33.1)
	anayat kṣaṇadāśeṣam asaṃmīlitalocanaḥ // (33.2)
	atha gāḍhāndhakārāyāṃ velāyāṃ mantriṇau rahaḥ / (34.1)
	apṛcchat ko 'yam asmāsu pravādaḥ kathyatām iti // (34.2)
	tatas tāv ūcatus trastau satrāsaṃ nṛpacoditau / (35.1)
	kaulīnahetuśrutaye cittaṃ devāvadhīyatām // (35.2)
	sugṛhītābhidhānasya pradyotasya pitus tava / (36.1)
	āsann avyabhicārīṇy ariṣṭāny aṣṭau mumūrṣataḥ // (36.2)
	uddhārye dhavale keśe pramādāt kṛṣṇa uddhṛte / (37.1)
	uddhartāraṃ mahīpālaḥ kartayāmāsa nāpitam // (37.2)
	bhuñjānena ca pāṣāṇe daśanāgreṇa khaṇḍite / (38.1)
	kulakramāgato vṛddhaḥ sūpakāraḥ pramāpitaḥ // (38.2)
	prakṛter viparītatvaṃ jānann apy evamādibhiḥ / (39.1)
	prabho vidher vidheyatvād brāhmaṇān apy abādhata // (39.2)
	bhartur īdṛśi vṛttānte mantrī tasyāvayoḥ pitā / (40.1)
	adṛṣṭabhartṛvyasanaḥ pūrvam evāgamad divam // (40.2)
	śrutamantrivināśas tu sa rājā rājayakṣmaṇā / (41.1)
	guruśokasahāyena sahasaivābhyabhūyata // (41.2)
	tatas tāte divaṃ yāte yātukāme ca bhūpatau / (42.1)
	prajāsu ca viraktāsu jātau svaḥ kiṃkriyākulau // (42.2)
	prāptakālam idaṃ śreya iti buddhvā prasāritam / (43.1)
	kaulīnam idam āvābhyāṃ saparyanteṣv avantiṣu // (43.2)
	krodhabādhitabodhatvād bādhamānaṃ nijāḥ prajāḥ / (44.1)
	bandhayāmāsa rājānaṃ rājaputraḥ priyaprajaḥ // (44.2)
	śṛṅkhalātantracaraṇaḥ svatantrād bhraṃśitaḥ padāt / (45.1)
	sukhasya mahato dadhyau sa rājendro gajendravat // (45.2)
	cintāmuṣitanidratvād āhāraviraheṇa ca / (46.1)
	sa kṣapāḥ kṣapayan kṣīṇaḥ saṃvatsaraśatāyatāḥ // (46.2)
	putreṇaivamavastho 'pi prajāpriyacikīrṣuṇā / (47.1)
	na mukta eva muktaś ca yāvat prāṇaiḥ priyair iti // (47.2)
	nidānam idam etasya kaulīnasya vigarhitam / (48.1)
	itarad vādhunā devaḥ prabhur ity atha bhūpatiḥ // (48.2)
	adhomukhaḥ kṣaṇaṃ sthitvā talāhatamahītalaḥ / (49.1)
	dṛṣṭvā ca sāsram ākāśam anātha idam abravīt // (49.2)
	tulyau śukrabṛhaspatyor yuvāṃ muktvā suhṛttamau / (50.1)
	anapāyam upāyaṃ kaḥ prayuñjītaitam īdṛśam // (50.2)
	kiṃ tu sattvavatām eṣa śaṅkāśūnyadhiyāṃ kramaḥ / (51.1)
	dṛṣṭādṛṣṭabhayagrastacetasāṃ na tu mādṛśām // (51.2)
	tasmāt pālayataṃ bhadrau pālakaṃ pālakaṃ buvaḥ / (52.1)
	idaṃ tv alīkakaulīnam aśakto 'ham upekṣitum // (52.2)
	tasyaivaṃ bhāṣamāṇasya vrīḍādhomukhamantriṇaḥ / (53.1)
	kūjan prakāśayāmāsa kṣīṇāṃ tāmraśikhaḥ kṣapām // (53.2)
	atha śuśruvire vācaḥ sūtamāgadhabandinām / (54.1)
	yaśodhavalitānantadigantodbudhyatām iti // (54.2)
	dīnadīnaṃ tad ākarṇya karṇadāraṇam apriyam / (55.1)
	pidhāya pārthivaḥ karṇāv uttamāṅgam akampayat // (55.2)
	sa cāvocat pratīhārī nivāryantām amī mama / (56.1)
	kṣate kṣārāvadekena kiṃ phalaṃ bhavatām iti // (56.2)
	āsīc cāsyātha vā dhiṅ mām evam ātmāpavādinam / (57.1)
	nanu praśasyam ātmānaṃ nāham arhāmi ninditum // (57.2)
	niryantraṇavihāreṇa cirajīvini rājani / (58.1)
	rājaputreṇa laḍitaḥ kenānyena yathā mayā // (58.2)
	samucchinnadurucchedabāhyābhyantaravairiṇā / (59.1)
	varṇāśramāḥ svadharmebhyaḥ kiṃ vā vicalitā mayā // (59.2)
	avantivardhanasamo nijāhāryaguṇākaraḥ / (60.1)
	putraḥ punnarakāt trātā kasyānyasya yathā mama // (60.2)
	athavāstām idaṃ sarvam ekenaivāsmi vardhitaḥ / (61.1)
	naravāhanadevena jāmātrā cakravartinā // (61.2)
	eka eva tu me nāsīd guṇaḥ so 'py ayam āgataḥ / (62.1)
	prasādān mantrivṛṣayor yat tapovanasevanam // (62.2)
	iti niṣkampasaṃkalpaś codayāmāsa mantriṇau / (63.1)
	sasiṃhāsanam āsthānaṃ maṇḍape dīyatām iti // (63.2)
	tayos tu gatayoḥ keśān vāpayitvā savalkalaḥ / (64.1)
	kamaṇḍalusanāthaś ca bhūpālo niryayau gṛhāt // (64.2)
	viṣādaviplutākṣeṇa vakṣonikṣiptapāṇinā / (65.1)
	dṛśyamāno 'varodhena viveśāsthānamaṇḍapam // (65.2)
	trāsamlānakapolena dṛṣṭaḥ pṛthulacakṣuṣā / (66.1)
	pālakenābravīt taṃ ca sthita eva sthitaṃ sthitam // (66.2)
	prasādāt tāta tātasya vatsarājasya ca tvayā / (67.1)
	buddheḥ svasyāś ca śuddhāyāḥ kiṃ nāma na parīkṣitam // (67.2)
	ato 'nuśāsitāraṃ tvām anuśāsati bāliśāḥ / (68.1)
	yena loke ta ucyante viyātāḥ pitṛśikṣakāḥ // (68.2)
	etāvat tu mayā vācyaṃ pitryaṃ siṃhāsanaṃ tvayā / (69.1)
	varṇāśramaparitrārtham idam adhyāsyatām iti // (69.2)
	tac cāvaśyam anuṣṭheyam asmākīnaṃ vacas tvayā / (70.1)
	mādṛśāṃ hi na vākyāni vimṛśanti bhavādṛśāḥ // (70.2)
	itīdaṃ pālakaḥ śrutvā sthitvā cādhomukhaḥ kṣaṇam / (71.1)
	uttaraṃ cintayāmāsa nāsāgrāhitalocanaḥ // (71.2)
	kṛtakṛtrimaroṣas tu rājā pālakam abravīt / (72.1)
	bhoḥ siṃhāsanam āroha kiṃ tavottaracintayā // (72.2)
	kiṃ cottaraśatenāpi tvayāhaṃ sopapattinā / (73.1)
	vegaḥ prāvṛṣi śoṇasya caraṇeneva durdharaḥ // (73.2)
	iti dvijātayaḥ śrutvā purohitapuraḥsarāḥ / (74.1)
	viṣādagadgadagiraḥ pramṛjyāśru babhāṣire // (74.2)
	pālakas te niyojyatvād ājñāṃ mā sma vicārayat / (75.1)
	tvanniyogān niyoktāraḥ kasmād vayam udāsmahe // (75.2)
	dhriyamāṇe prajāpāle jyeṣṭhe bhrātari pālakaḥ / (76.1)
	mṛgendrāsanam ārohan khaṭvārūḍho bhaven nanu // (76.2)
	rājyāgnim ādadhad vāpi tvayi varṣaśatāyuṣi / (77.1)
	parivettāram ātmānam ayaṃ manyeta ninditam // (77.2)
	tasmād asmān nivartasva saṃkalpād atibhīṣaṇāt / (78.1)
	śokajāny aśruvārīṇi bhavantv ānandajāni naḥ // (78.2)
	baddhāñjalir athovāca kiṃcin namitakaṃdharaḥ / (79.1)
	alaṃ vaḥ pīḍayitvā māṃ vacobhir iti pārthivaḥ // (79.2)
	mayāyam abhyanujñāto rakṣaṇe ca kṣamaḥ kṣiteḥ / (80.1)
	khaṭvārūḍho na bhavitā ninditaḥ śabdavedibhiḥ // (80.2)
	asamarthe ca rājyāgneḥ pālane patite mayi / (81.1)
	parivettāpi naivāyaṃ bhaviṣyati narādhipaḥ // (81.2)
	yac cāpi pihitāḥ karṇā ākarṇya patitadhvanim / (82.1)
	prajābhis tac ca na mṛṣā mayā hi nihataḥ pitā // (82.2)
	tad idaṃ pātakaṃ kṛtvā yuṣmatpīḍāpraśāntaye / (83.1)
	prāyaścittaṃ vrajan kartuṃ na nivāryo 'smi kenacit // (83.2)
	mayā cātyaktadharmeṇa yat prajānāṃ kṛte kṛtam / (84.1)
	tasya pratyupakārāya pālakaḥ pālyatām ayam // (84.2)
	itīdaṃ prakṛtīr uktvā pālakaṃ punar abravīt / (85.1)
	avantivardhanaṃ putraṃ matprītyā pālayer iti // (85.2)
	vilakṣahasitaṃ kṛtvā gopālaṃ pālako 'bravīt / (86.1)
	avantivardhano rājā rājan kasmān na jāyatām // (86.2)
	satsu bhartṛṣu bhūpāla guṇavatsv api bhūbhujaḥ / (87.1)
	nikṣiptavantaḥ śrūyante putreṣv eva guruṃ dhuram // (87.2)
	gopālas tam athovāca bhaviṣyati yuvā yadā / (88.1)
	tvaṃ ca vṛddhas tadā yuktaṃ svayam eva kariṣyasi // (88.2)
	evaṃ niruttarāḥ kṛtvā prakṛtīs tāḥ sapālakāḥ / (89.1)
	sarvatīrthāmbukalaśair abhyaṣiñcat sa pālakam // (89.2)
	āropya cainaṃ tvaritaṃ siṃhāsanam udaṅmukhaḥ / (90.1)
	nirjagāma purāt svasmād ekarātroṣito yathā // (90.2)
	atha rājani kānanāvṛte puram āspanditalokalocanām / (91.1)
	nibhṛtaśvasitāmayadhvaniṃ mṛtakalpāṃ praviveśa pālakaḥ // (91.2)
	