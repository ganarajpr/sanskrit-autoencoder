prajāpatiṃ namaskṛtya kṛṣikarmavivecanam / (1.1)
	kṛṣakāṇāṃ hitārthāya brūte ṛṣiparāśaraḥ // (1.2)
	caturvedāntago vipraḥ śāstravādī vicakṣaṇaḥ / (2.1)
	alakṣmyā gṛhyate so'pi prārthanālāghavānvitaḥ // (2.2)
	ekayā ca punaḥ kṛṣyā prārthako naiva jāyate / (3.1)
	kṛṣyanvito hi loke'sminbhūyādekaśca bhūpatiḥ // (3.2)
	suvarṇaraupyamāṇikyavasanairapi pūritāḥ / (4.1)
	tathāpi prārthayantyeva kṛṣakān bhaktatṛṣṇayā // (4.2)
	kaṇṭhe karṇe ca haste ca suvarṇaṃ vidyate yadi / (5.1)
	upavāsastathāpi syādannābhāvena dehinām // (5.2)
	yanna prāṇā balaṃ cānnamannaṃ sarvārthasādhanam / (6.1)
	devāsuramanuṣyāśca sarve cānnopajīvinaḥ // (6.2)
	annaṃ hi dhānyasaṃjātaṃ dhānyaṃ kṛpayā vinā na ca / (7.1)
	tasmāt sarvaṃ parityajya kṛṣiṃ yatnena kārayet // (7.2)
	kṛṣir dhainyā kṛṣirmedhyā jantūnāṃ jīvanaṃ kṛṣiḥ / (8.1)
	hiṃsādidoṣayukto 'pi mucyate tithipūjanāt // (8.2)
	tenārcitaṃ jagat sarvamatithiryena pūjitaḥ / (9.1)
	arcitāstena devāśca sa eva puruṣottamaḥ // (9.2)
	tathā ca parāśaraḥ / (10.1)
	vṛṣṭimūlā kṛṣiḥ sarvā vṛṣṭimūlaṃ ca jīvanam / (10.2)
	tasmādādau prayatnena vṛṣṭijñānaṃ samācaret // (10.3)
	ato vatsararājānaṃ mantriṇaṃ meghameva ca / (11.1)
	āḍhakaṃ salilasyāpi vṛṣṭijñānāya śodhayet // (11.2)
	atha rājānayanam / (12.1)
	śākaṃ triguṇitaṃ kṛtvā dviyutaṃ muninā haret / (12.2)
	bhāgaśiṣṭo nṛpo jñeyo nṛpamantrī caturthakaḥ // (12.3)
	cittalārke nṛpe vṛṣṭirvṛṣṭirugrā niśāpatau / (13.1)
	vṛṣṭirmandā sadā bhaume candraje vṛṣṭiruttamā // (13.2)
	gurau ca śobhanā vṛṣṭirbhārgave vṛṣṭiruttamā / (14.1)
	pṛthivī dhūlisampūrṇā vṛṣṭihīnā śanau bhavet // (14.2)
	cakṣūrogo jvarāriṣṭaṃ sarvopadrava eva ca / (15.1)
	mandā vṛṣṭiḥ sadā vāto yatrābde bhāskaro nṛpaḥ // (15.2)
	yasmin saṃvatsare caiva candro rājā bhaved dhruvam / (16.1)
	kuryāt śasyānvitāṃ pṛthvīṃ nairujyaṃ cāpi mānave // (16.2)
	śasyahānirbhavettatra nityaṃ rogaśca mānave / (17.1)
	yasmin abde kujo rājā śasyaśūnyā ca medinī // (17.2)
	nairujyaṃ supracāraśca subhikṣaṃ kṣitimaṇḍale / (18.1)
	yatrābde candrajo rājā sarvaśasyā ca medinī // (18.2)
	dharmasthitirmanaḥsthairyaṃ vṛṣṭikāraṇamuttamam / (19.1)
	yasmin abde gurū rājā sarvā vasumatī mahī // (19.2)
	nṛpāṇāṃ vardhanaṃ nityaṃ dhanadhānyādikaṃ phalam / (20.1)
	rājā daityaguruḥ kuryāt sarvaśasyaṃ rasātalam // (20.2)
	saṃgrāmo vātavṛṣṭiśca rogopadrava eva ca / (21.1)
	mandā vṛṣṭiḥ sadā vāto nṛpe saṃvatsare śanau // (21.2)
	yathā vṛṣṭiphalaṃ proktaṃ vatsaragrahabhūpatau / (22.1)
	tadvad vṛṣṭiphalaṃ jñeyaṃ vijñairvatsaramantriṇi // (22.2)
	atha meghanayanam / (23.1)
	śakābdaṃ vahṇisaṃyuktaṃ vedabhāgasamāhṛtam / (23.2)
	śeṣaṃ meghaṃ vijānīyādāvartādi yathākramam // (23.3)
	āvartaṃścaiva saṃvartaḥ puṣkaro droṇa eva ca / (24.1)
	catvāro jaladāḥ proktā āvartādi yathākramam // (24.2)
	ekadeśena cāvartaḥ saṃvartaḥ sarvato jalam / (25.1)
	puṣkare duṣkaraṃ vāri droṇe bahujalā mahī // (25.2)
	atha jalāḍhakanirṇayaḥ / (26.1)
	śatayojanavistīrṇaṃ triṃśadyojanamucchritam / (26.2)
	āḍhakasya bhavenmānaṃ munibhiḥ parikīrtitam // (26.3)
	yugmājagomatsyagate śaśāṅke raviryadā karkaṭakaṃ prayāti / (27.1)
	jalaṃ śatāḍhaṃ harikārmuke 'rdhaṃ vadanti kanyāmṛgayoraśītim // (27.2)
	kulīrakumbhālitulābhidhāne jalāḍhakaṃ ṣaṇṇavatiṃ vadanti / (28.1)
	anena mānena tu vatsarasya nirūpya nīraṃ kṛṣikarma kāryam // (28.2)
	samudre daśabhāgāṃśca ṣaḍbhāgānapi parvate / (29.1)
	pṛthivyāṃ caturo bhāgānsadā varṣati vāsavaḥ // (29.2)
	atha pauṣavṛṣṭijñānam / (30.1)
	sārdhaṃ dinadvayaṃ mānaṃ kṛtvā pauṣādinā budhaḥ / (30.2)
	gaṇayenmāsikīṃ vṛṣṭimavṛṣṭiṃ vānilakramāt // (30.3)
	saumyavāruṇayorvṛṣṭiravṛṣṭiḥ pūrvayāmyayoḥ / (31.1)
	nirvāte vṛṣṭihāniḥ syāt saṃkule saṃkulaṃ jalam // (31.2)
	ekaikaṃ pañcadaṇḍena māsasya divaso mataḥ / (32.1)
	pūrvārddhe vāsarī vṛṣṭiruttarārddhe ca naiśikī // (32.2)
	dattvā daṇḍe patākāṃ tu vātasyānukrameṇa ca / (33.1)
	vijñeyā māsikī vṛṣṭiḥ kṛtvā yatnamaharniśam // (33.2)
	dhūlībhireva dhavalīkṛtamantarikṣaṃ vidyucchaṭācchuritavāruṇadigvibhāgam / (34.1)
	pauṣe yadā bhavati māsi site ca pakṣe toyena tatra sakalā plavate dharitrī // (34.2)
	pauṣe masi yadā vṛṣṭiḥ kujjhaṭirvā yadā bhavet / (35.1)
	tadādau saptame māsi vāripūrṇā bhavenmahī // (35.2)
	yadā pauṣe site pakṣe nabho meghāvṛtaṃ bhavet / (36.1)
	toyāvṛtā dharitrī ca bhavet saṃvatsare tadā // (36.2)
	mīnavṛścikayormadhye yadi varṣati vāsavaḥ / (37.1)
	tadādau saptame māsi tattithau plavate mahī // (37.2)
	atha māghavṛṣṭijñānam / (38.1)
	māghasya sitasaptamyāṃ vṛṣṭirvā meghadarśanam / (38.2)
	tadā saṃvatsaro dhanyaḥ sarvaśasyaphalapradaḥ // (38.3)
	māghe bahulasaptamyāṃ tathaiva phālgunasya ca / (39.1)
	caitre śuklatṛtīyāyāṃ vaiśākhe prathame 'hani // (39.2)
	etāsu caṇḍavāto vā taḍidvṛṣṭirathāpi vā / (40.1)
	tadā syācchobhanā prāvṛḍ bhavetsasyavatī mahī // (40.2)
	saptamyāṃ svātiyoge yadi patati jalaṃ māghapakṣe 'ndhakāre vāyurvā caṇḍavegaḥ sajalajaladharo garjito vāsavo vā / (41.1)
	vidyunmālākulaṃ vā yadi bhavati nabho naṣṭacandrārkatāraṃ tāvadvarṣanti meṣā dharaṇitalagatā yāvad ā kārtikāntam // (41.2)
	māghe māsi nirantaraṃ yadi bhavet prāleyatoyāgamo vātā vānti ca phālgune jaladharaiścitre ca channaṃ nabhaḥ / (42.1)
	vaiśākhe karakāḥ patanti satataṃ jyaiṣṭhe pracaṇḍātapāḥ tāvadvarṣati vāsavo ravirasau yāvattulāyāṃ vrajet // (42.2)
	atha phālgunavṛṣṭijñānam / (43.1)
	pañcamyādiṣu pañcasu kumbhe 'rke yadi bhavati rohiṇīyogāḥ / (43.2)
	adhamatamādhamamadhyamamahadatimahāmbhasāṃ nipātaḥ // (43.3)
	atha caitravṛṣṭijñānam / (44.1)
	pratipadi madhumāse bhānuvāraḥ sitāyāṃ yadi bhavati tadā syāccittalā vṛṣṭirabde / (44.2)
	aviralapṛthudhārāsāndravṛṣṭipravāhair dharaṇitalam aśeṣaṃ plāvyate somavāre // (44.3)
	avanitanayavāre vārivṛṣṭirna samyag budhagurubhṛgujānāṃ śasyasampatpramodaḥ / (45.1)
	jalanidhirapi śoṣaṃ yāti vāre ca śaurerbhavati khalu dharitrī dhūlijālairadṛśyā // (45.2)
	caitrādyabhāge citrāyāṃ bhavecca cittalā kṣitiḥ / (46.1)
	śeṣe nīcairna vātyarthaṃ kṣmāmadhye bahuvarṣiṇī // (46.2)
	mūlasyādau yamasyānte caitre vāyuraharniśam / (47.1)
	ārdrādīni ca ṛkṣāṇi vṛṣṭihetorviśodhayet // (47.2)
	atha vaiśākhavṛṣṭijñānam / (48.1)
	pravāhayutanadyāṃ tu daṇḍaṃ nyasya jale niśi / (48.2)
	vaiśākhaśuklapratipattithau vṛṣṭiṃ nirūpayet // (48.3)
	oṃ siddhiriti mantreṇa mantrayitvā śatadvayam / (49.1)
	aṅkayitvā tu taddaṇḍam aṅkatulye jale kṣipet // (49.2)
	prātarutthāya sahasā tadaṅkaṃ tu nirūpayet / (50.1)
	samaṃ caivādhikaṃ nyūnaṃ bhaviṣyajjalakāṅkṣayā // (50.2)
	gatavatsaravadvāri vanyā caiva same bhavet / (51.1)
	hīne hīnaṃ bhavedvāri bhaved vanyā ca tādṛśī // (51.2)
	aṅkādhikye ca dviguṇā vṛṣṭirvanyā ca jāyate / (52.1)
	iti parāśareṇoktaṃ bhaviṣyadvṛṣṭilakṣaṇam // (52.2)
	sūryodaye viplavato jagatāṃ vipattirmadhyaṃ gate dinakare bahuśasyahāniḥ / (53.1)
	astaṃgate dinakare tu tadardhaśasyaṃ aiśvaryabhogamatulaṃ khalu cārdharātre // (53.2)
	rekhātrayaṃ samullikhya tābhistāśca vivardhayet / (54.1)
	triśṛṅgaṃ sarvakoṇeṣu parvataṃ tatra dāpayet // (54.2)
	īśānādidakṣiṇāṅkān sa likhed analāditaḥ / (55.1)
	yena yenājasaṃkrāntistena prāvṛṭphalaṃ bhavet // (55.2)
	ativṛṣṭiḥ samudre syādanāvṛṣṭistu parvate / (56.1)
	kakṣayościttalā vṛṣṭiḥ suvṛṣṭistīrasaṅgame // (56.2)
	atha jyaiṣṭhavṛṣṭilakṣaṇam / (57.1)
	citrāsvātīviśākhāsu jyaiṣṭhe māsi nirabhratā / (57.2)
	tāsveva śrāvaṇe māsi yadi varṣati vāsavaḥ / (57.3)
	tadā saṃvatsaro dhanyo bahuśasyaphalapradaḥ // (57.4)
	jyaiṣṭhādau sitapakṣe ca ārdrādidaśarkṣake / (58.1)
	sajalā nirjalā yānti nirjalāḥ sajalā iva // (58.2)
	athāvāhavṛṣṭilakṣaṇam / (59.1)
	āṣāḍhyāṃ paurṇamāsyāṃ surapatikakubho vāti vātaḥ suvṛṣṭiḥ śasyadhvaṃsaṃ prakuryāddahanadiśigato mandavṛṣṭiryamena / (59.2)
	naikasyāṃ śasyahānirvaruṇadiśi jalaṃ vāyunā vāyukopaḥ kauberyāṃ śasyapūrṇāṃ prathayati niyataṃ medinīṃ śambhunā ca // (59.3)
	āṣāḍhasya site pakṣe navamyāṃ yadi varṣati / (60.1)
	varṣatyeva tadā devastatrāvṛṣṭau kuto jalam // (60.2)
	śuklāṣāḍhyāṃ navamyāmudayagiritaṭī nirmalatvaṃ prayāti svīyaṃ kāyaṃ vidhatte kharatanukiraṇo maṇḍalākārayogam / (61.1)
	jīmūtairveṣṭito 'sau yadi bhavati ravirgamyamāno 'staśaile tāvatparyantameva pragalati jalado yāvadastaṃ tulāyāḥ // (61.2)
	atha śrāvaṇavṛṣṭilakṣaṇam / (62.1)
	rohiṇyāṃ śrāvaṇe māsi yadi varṣati vāsavaḥ / (62.2)
	tadā vṛṣṭirbhavettāvad yāvannottiṣṭhate hariḥ // (62.3)
	karkaṭe rohiṇīkakṣe yadi vṛṣṭirna jāyate / (63.1)
	tadā parāśaraḥ prāha hā hā lokasya kā gatiḥ // (63.2)
	śrāvaṇe māsi rohiṇyāṃ na bhavedvarṣaṇaṃ yadi / (64.1)
	viphalārambhasaṃkleśāstadā syuḥ kṛṣivṛttayaḥ // (64.2)
	atha sadyovṛṣṭijñānam / (65.1)
	jalastho jalahasto vā nikaṭe 'tha jalasya vā / (65.2)
	sraṣṭā pṛcchati sṛṣṭyarthaṃ vṛṣṭiḥ saṃjāyate cirāt // (65.3)
	uttiṣṭhatyaṇḍamādāya yadā caiva pipīlikā / (66.1)
	bhekaḥ śabdāyate kasmāt tadā vṛṣṭirbhaveddhruvam // (66.2)
	biḍālā nakulāḥ sarpā ye cānye vā bileśayāḥ / (67.1)
	dhāvanti śalabhā mattāḥ sadyovṛṣṭirbhaved dhruvam // (67.2)
	kurvanti bālakā mārge dhūlibhiḥ setubandhanam / (68.1)
	mayūrāścaiva nṛtyanti sadyovṛṣṭirbhaved dhruvam // (68.2)
	āghātavātaduṣṭānāṃ nṛṇāmaṅge vyathā yadi / (69.1)
	vṛkṣāgrārohaṇaṃ cāheḥ sadyovarṣaṇalakṣaṇam // (69.2)
	pakṣayoḥ śoṣaṇaṃ raudre khagānāmambucāriṇām / (70.1)
	jhiñjhīravas tathākāśe sadyo varṣaṇalakṣaṇam // (70.2)
	atha grahasaṃcāre vṛṣṭijñānam / (71.1)
	calatyaṅgārake vṛṣṭirdhruvā vṛṣṭiḥ śanaiścare / (71.2)
	vāripūrṇāṃ mahīṃ kṛtvā paścāt saṃcarate guptaḥ // (71.3)
	grahāṇāmudaye cāste tathā vakrāticārayoḥ / (72.1)
	prāyo varṣanti hi ghanā nṛpāṇāmudyameṣu ca // (72.2)
	citrāmadhyagate jīve bhinnabhāṇḍamiva sravet / (73.1)
	tataḥ svātiṃ samāsādya mahāmeghān vimuñcati // (73.2)
	puṣyeṇopacitān meghān svātirekā vyapohati / (74.1)
	śravaṇe janitaṃ varṣaṃ revatyekā vimuñcati // (74.2)
	athānāvṛṣṭilakṣaṇam / (75.1)
	dhruve ca vaiṣṇave haste mūle śakre caran kujaḥ / (75.2)
	sadyaḥ karotyanāvṛṣṭiṃ kṛttikāsu maghāsu ca // (75.3)
	kujapṛṣṭhagato bhānuḥ samudramapi śoṣayet / (76.1)
	sa eva viparītastu parvatānapi plāvayet // (76.2)
	sadyo nikṛntayedvṛṣṭiṃ citrāmadhyagato bhṛguḥ / (77.1)
	aṅgārako yadā siṃhe tadāṅgāramayī mahī // (77.2)
	sa eva raviṇā yuktaḥ samudramapi śoṣayet // (78.1)
	atha kṛṣyavekṣaṇam / (79.1)
	phalatyavekṣitā svarṇaṃ dainyaṃ saivānavekṣitā / (79.2)
	kṛṣiḥ kṛṣipurāṇajña ityuvāca parāśaraḥ // (79.3)
	atha cānye munayaḥ / (80.1)
	piturantaḥpuraṃ dadyānmāturdadyānmahānasam / (80.2)
	goṣu cātmasamaṃ dadyāt svayameva kṛṣiṃ vrajet // (80.3)
	kṛṣigāvo vaṇigvidyāḥ striyo rājakulāni ca / (81.1)
	kṣaṇenaikena sīdanti muhūrtamanavekṣaṇāt // (81.2)
	samarthena kṛṣiḥ kāryā lokānāṃ hitakāmyayā / (82.1)
	asamartho hi kṛṣako bhikṣāṃ prāpnoti mānavaḥ // (82.2)
	gohitaḥ kṣetragāmī ca kālajño bījatatparaḥ / (83.1)
	vitandraḥ sarvaśasyāḍhyaḥ kṛṣako nāvasīdati // (83.2)
	atha vāhanavidhānam / (84.1)
	kṛṣiṃ ca tādṛśīṃ kuryādyathā vāhānna pīḍayet / (84.2)
	vāhapīḍārjitaṃ śasyaṃ garhitaṃ sarvakarmasu // (84.3)
	vāhapīḍārjitaṃ śasyaṃ phalitaṃ ca caturguṇam / (85.1)
	vāhaniḥśvāsavātena taddrutaṃ ca vinaśyati // (85.2)
	guḍakairyavasairdhūmaistathānyairapi poṣaṇaiḥ / (86.1)
	vāhāḥ kvacinna sīdanti sāyaṃ prātaśca cāraṇāt // (86.2)
	gośālā sudṛḍhā yasya śucirgomayavarjitā / (87.1)
	tasya vāhā vivardhante poṣaṇairapi varjitāḥ // (87.2)
	gośakṛnmūtraliptāṅgā vāhā yatra dine dine / (88.1)
	niḥsaranti gavāṃ sthānāt tatra kiṃ poṣaṇādibhiḥ // (88.2)
	pañcapadā tu gośālā gavāṃ vṛddhikarī smṛtā / (89.1)
	siṃhagehe kṛtā saiva gonāśaṃ kurute dhruvam // (89.2)
	kāṃsyaṃ kāṃsyodakaṃ caiva taptamaṇḍaṃ jhaṣodakam / (90.1)
	kārpāsaśodhanaṃ caiva gosthāne govināśakṛt // (90.2)
	saṃmārjanīṃ ca musalamucchiṣṭaṃ goniketane / (91.1)
	kṛtvā gonāśamāpnoti tatrājabandhanād dhruvam // (91.2)
	gomūtrajālakenaiva yatrāvaskaramocanam / (92.1)
	kurvanti gṛhamedhinyastatra kā vāhavāsanā // (92.2)
	vilabdhiṃ gomayasyāpi ravibhaumaśanerdine / (93.1)
	na kārayed bhrameṇāpi govṛddhiṃ yadi vāñchati // (93.2)
	vāratrayaṃ parityajya dadyādanyeṣu gomayam / (94.1)
	śanibhaumārkavāreṣu gavāṃ hānikaraḥ smṛtaḥ // (94.2)
	sandhyāyāṃ tu gavāṃ sthāne dīpo yatra na dīyate / (95.1)
	sthānaṃ tatakamalāhīnaṃ vīkṣya krandanti gogaṇāḥ // (95.2)
	halamaṣṭagavaṃ proktaṃ ṣaḍgavaṃ vyavahārikam / (96.1)
	caturgavaṃ nṛśaṃsanāṃ dvigavaṃ tu gavāśinām // (96.2)
	nityaṃ daśahale lakṣmīrnityaṃ pañcahale dhanam / (97.1)
	nityaṃ tu trihale bhaktaṃ nityamekahale ṛṇam // (97.2)
	ātmapoṣaṇamātraṃ tu dvihalena ca sarvadā / (98.1)
	pitṛdevātithīnāṃ ca nānnadāne bhavet kṣamaḥ // (98.2)
	atha goparvakathanam / (99.1)
	gopūjāṃ kārtike kuryāllaguḍapratipattithau / (99.2)
	baddhvā śyāmalatāṃ śṛṅge liptvā tailaharidrayā // (99.3)
	kuṅkumaiścandanaiścāpi kṛtvā cāṅge vilepanam / (100.1)
	udyamya laguḍaṃ haste gopālāḥ kṛtabhūṣaṇāḥ // (100.2)
	tato vādyaiśca gītaiśca maṇḍayitvāmbarādibhiḥ / (101.1)
	bhrāmayeyurvṛṣaṃ mukhyaṃ grāme govighnaśāntaye // (101.2)
	gavāmaṅge tato dadyāt kārtikaprathame dine / (102.1)
	tailaṃ haridrayā yuktaṃ militvā kṛṣakaiḥ saha // (102.2)
	taptalauhaṃ dine tasmin gavāmaṅgeṣu dāpayet / (103.1)
	chedanaṃ ca prakurvīta lāṅgūlakacakarṇayoḥ // (103.2)
	sarvā gojātayaḥ susthā bhavantyetena tadgṛhe / (104.1)
	nānāvyādhivinirmuktā varṣamekaṃ na saṃśayaḥ // (104.2)
	atha goyātrāpraveśau / (105.1)
	pūrvātrayaṃ dhaniṣṭhā ca indrāgnisaumyavāruṇāḥ / (105.2)
	ete śubhapradā nityaṃ gavāṃ yātrāpraveśayoḥ // (105.3)
	triṣūttareṣu rohiṇyāṃ sinīvālī caturdaśī / (106.1)
	puṣyaśravaṇahasteṣu citrāyāmaṣṭamīṣu ca // (106.2)
	gavāṃ yātrāṃ na kurvīta prasthānaṃ vā praveśanam / (107.1)
	paśavastasya naśyanti ye cānye tṛṇacāriṇaḥ // (107.2)
	arkārkikujavāreṣu gavāṃ yātrāpraveśayoḥ / (108.1)
	gamane govināśaḥ syāt praveśe gṛhiṇo vadhaḥ // (108.2)
	atha gomayakūṭoddhāraḥ / (109.1)
	māghe gomayakūṭaṃ tu sampūjya śraddhayānvitaḥ / (109.2)
	śobhane divase ṛkṣe kuddālaistolayettataḥ // (109.3)
	raudre saṃśoṣya tat sarvaṃ kṛtvā guṇḍakarūpiṇam / (110.1)
	phālgune pratikedāre sāraṃ garte nidhāpayet // (110.2)
	tato vapanakāle tu kuryāt sāravimocanam / (111.1)
	vinā sāreṇa yaddhānyaṃ vardhate phalavarjitam // (111.2)
	atha halasāmagrīkathanam / (112.1)
	īṣāyugahalasthāṇurniryolastasya pāśikāḥ / (112.2)
	aḍḍacallaśca śaulaśca paccanī ca halāṣṭakam // (112.3)
	pañcahastā bhavedīṣā sthāṇuḥ pañcavitastikaḥ / (113.1)
	sārdhahastastu niryolo yugaṃ karṇasamānakam // (113.2)
	niryolaḥ pāśikā caiva aḍḍacallastathaiva ca / (114.1)
	dvādaśāṅgulamānau tau śaulo ratnipramāṇakaḥ // (114.2)
	sārdhadvādaśamuṣṭirvā kāryā vā navamuṣṭikā / (115.1)
	dṛḍhā paccanikā jñeyā lauhābhā vaṃśasaṃbhavā // (115.2)
	ābaddho maṇḍalākāraścatuḥpañcāśadaṅgulaḥ / (116.1)
	yotraṃ hastacatuṣkaṃ syāt rajjuḥ pañcakarātmikā // (116.2)
	pañcāṅgulyadhiko hasto hasto vā phālakaḥ smṛtaḥ / (117.1)
	arkasya patrasadṛśī kālikā tu navāṅgulā // (117.2)
	ekaviṃśatiśalyastu viddhakaḥ parikīrtitaḥ / (118.1)
	navahastā tu madikā praśastā sarvakarmasu // (118.2)
	iyaṃ hi halasāmagrī parāśaramunermatā / (119.1)
	sudṛḍhā kṛṣakaiḥ kāryā śubhadā sarvakarmasu // (119.2)
	adṛḍhāyuktamānā yā sāmagrī vāhanasya ca / (120.1)
	vighnaṃ pade pade kuryāt karṣakāle na saṃśayaḥ // (120.2)
	atha halaprasāraṇam / (121.1)
	anilottararohiṇyāṃ mṛgamūlapunarvasau / (121.2)
	puṣyaśravaṇahastāsu kuryāddhalaprasāraṇam // (121.3)
	halaprasāraṇaṃ kāryaṃ kṛṣakaiḥ śasyavṛddhaye / (122.1)
	śukrendujīvāreṣu śaśijasya viśeṣataḥ // (122.2)
	bhaumārkadivase caiva tathā ca śanivāsare / (123.1)
	kṛṣikarmasamārambhe rājyopadravamādiśet // (123.2)
	daśamyekādaśī caiva dvitīyā pañcamī tathā / (124.1)
	trayodaśī tṛtīyā ca saptamī ca śubhāvahā // (124.2)
	śasyakṣayaḥ pratipadi dvādaśyāṃ badhabandhanam / (125.1)
	bahuvighnakarī ṣaṣṭhī kuhūḥ karṣakanāśinī // (125.2)
	hantyaṣṭamī balīvardān navamī śasyaghātinī / (126.1)
	caturthī kīṭajananī patiṃ hanti caturdaśī // (126.2)
	vṛṣe mīne ca kanyāyāṃ yugme dhanuṣi vṛścike / (127.1)
	eteṣu śubhalagneṣu kuryāddhalaprasāraṇam // (127.2)
	meṣalagne paśuṃ hanyāt karkaṭe jalajādbhayam / (128.1)
	siṃhe sarpabhayaṃ caiva kumbhe caurabhayaṃ tathā // (128.2)
	makare śasyanāśaḥ syāttulāyāṃ prāṇasaṃśayaḥ / (129.1)
	tasmāllagnaṃ prayatnena kṛṣyārambhe vicārayet // (129.2)
	śubhe 'rke candrasaṃyukte śuklayugmena vāsasā / (130.1)
	snātvā gandhaiśca puṣpaiśca pūjayitvā yathāvidhi // (130.2)
	pṛthivīṃ grahasaṃyuktāṃ pṛthuṃ caiva prajāpatim / (131.1)
	agneḥ pradakṣiṇaṃ kṛtvā bhūri dattvā ca dakṣiṇām // (131.2)
	phālāgraṃ svarṇasaṃyuktaṃ kṛtvā ca madhulepanam / (132.1)
	aheḥ kroḍe vāmapārśve kuryāddhalaprasāraṇam // (132.2)
	smartavyo vāsavaḥ śukraḥ pṛthurāmaḥ parāśaraḥ / (133.1)
	sampūjyāgniṃ dvijaṃ devaṃ kuryāddhalaprasāraṇam // (133.2)
	kṛṣṇau vṛṣau halaślāghyau raktau vā kṛṣṇalohitau / (134.1)
	mukhapārśvau tayorlepyau navanītairghṛtena vā // (134.2)
	uttarābhimukho bhūtvā kṣīreṇārghyaṃ nivedayet / (135.1)
	śuklapuṣpasamāyuktaṃ dadhikṣīrasamanvitam // (135.2)
	suvṛṣṭiṃ kuru deveśa gṛhāṇārghyaṃ śacīpate // (136.1)
	niviṣṭo viṣṭare bhaktaḥ saṃsthāpya jānunī kṣitau / (137.1)
	praṇamed vāsavaṃ devaṃ mantreṇānena karṣakaḥ // (137.2)
	nirvighnāṃ śasyasampattiṃ kuru deva namo 'stu te // (138.1)
	tato dadyācca naivedyaṃ ghṛtapūrṇaṃ pradīpakam / (139.1)
	śasyasampattaye vaśyaṃ saghanāya marutvate // (139.2)
	vasudhe hemagarbhāsi śeṣasyopariśāyinī / (140.1)
	carācaradhṛte devi dehi me vāñchitaṃ phalam // (140.2)
	vṛṣo vyathaikaṭir varjyaś chinnalāṅgūlakarṇakaḥ / (141.1)
	sarvaśuklastathā varjyaḥ kṛṣakairhalakarmaṇi // (141.2)
	chinnarekhā na kartavyā yathā prāha parāśaraḥ / (142.1)
	ekā tisrastathā pañca halarekhāḥ prakīrtitāḥ // (142.2)
	ekā jayakarī rekhā tṛtīyā cārthasiddhidā / (143.1)
	pañcasaṃkhyā tu yā rekhā bahuśasyapradāyinī // (143.2)
	halaṃ pravahamāṇaṃ tu kūrmamutpāṭayedyadi / (144.1)
	gṛhiṇī mriyate tasya tathā cāgnibhayaṃ bhavet // (144.2)
	phālotpāṭe ca bhagne ca deśatyāgo bhaveddhruvam / (145.1)
	lāṅgalaṃ bhidyate vāpi prabhustatra vinaśyati // (145.2)
	īṣābhaṅgo bhavedvāpi kṛṣakaprāṇanāśakaḥ / (146.1)
	bhrātṛnāśo yuge bhagne śaule ca mriyate sutaḥ // (146.2)
	yodhacchede tu rogaḥ syāt sasyahāniśca jāyate / (147.1)
	nipāte karṣakasyāpi kaṣṭaṃ syādrājamandire // (147.2)
	halapravāhakāle tu gaurekaḥ prapatedyadi / (148.1)
	jvarātisārarogeṇa mānuṣo mriyate dhruvam // (148.2)
	hale pravāhamāṇe tu vṛṣo dhāvan yadā vrajet / (149.1)
	kṛṣibhaṅgo bhavettasya pīḍā vāpi śarīrajā // (149.2)
	halapravāhamātraṃ tu gaureko nardate yadā / (150.1)
	nāsālīḍhāṃ prakurvīta tadā śasyaṃ caturguṇam // (150.2)
	hale pravāhamāṇe tu śakṛnmūtraṃ bhaved yadā / (151.1)
	śasyavṛddhiḥ śakṛtpāte mūtre vanyā prajāyate // (151.2)
	halaprasāraṇaṃ yena na kṛtaṃ mṛgakumbhayoḥ / (152.1)
	kutastasya kṛṣāṇasya phalāśā kṛṣikarmaṇi // (152.2)
	halaprasāraṇaṃ naiva kṛtvā yaḥ karṣaṇaṃ caret / (153.1)
	kevalaṃ baladarpeṇa sa karoti kṛṣiṃ vṛthā // (153.2)
	mṛt suvarṇasamā māghe kumbhe rajatasannibhā / (154.1)
	caitre tāmrasamā proktā dhānyatulyā tu mādhave // (154.2)
	jyaiṣṭhe tu mṛtsamā jñeyā āṣāḍhe kardamānvitā / (155.1)
	niṣphalā karkaṭe caiva halairutpāṭitā tu yā // (155.2)
	tathā ca parāśaraḥ / (156.1)
	hemante kṛṣyate hema vasante tāmrarūpyakam / (156.2)
	dhānyaṃ nidāghakāle tu dāridryaṃ tu ghanāgame // (156.3)
	atha bījasthāpanavidhiḥ / (157.1)
	māghe vā phālgune māsi sarvabījāni saṃharet / (157.2)
	śoṣayedātape samyak naivādho vinidhāpayet // (157.3)
	bījasya puṭikāṃ kṛtvā vidhānyaṃ tatra śodhayet / (158.1)
	bījaṃ vidhānyasaṃmiśraṃ phalahānikaraṃ param // (158.2)
	ekarūpaṃ tu yadbījaṃ phalaṃ phalati nirbharam / (159.1)
	ekarūpaṃ prayatnena tasmādbījaṃ samācaret // (159.2)
	sudṛḍhaṃ puṭakaṃ kṛtvā tṛṇaṃ chindyād vinirgatam / (160.1)
	acchinnatṛṇake hyasmin kṛṣiḥ syāt tṛṇapūritā // (160.2)
	na valmīke na gosthāne na prasūtāniketane / (161.1)
	na ca vandhyāvati gehe bījasthāpanamācaret // (161.2)
	nocchiṣṭaṃ sparśayedbījaṃ na ca nārīṃ rajasvalām / (162.1)
	na bandhyā garbhiṇī caiva na ca sadyaḥprasūtikā // (162.2)
	ghṛtaṃ tailaṃ ca takraṃ ca pradīpaṃ lavaṇaṃ tathā / (163.1)
	bījopari bhrameṇāpi kṛṣako naiva kārayet // (163.2)
	tathā ca gārgyaḥ / (164.1)
	dīpāgnidhūmasaṃspṛṣṭaṃ vṛṣṭyā copahataṃ ca yat / (164.2)
	varjanīyaṃ sadā bījaṃ yadgarteṣu pidhāpitam // (164.3)
	prothitaṃ miśritaṃ bījaṃ bhrāntyā na nirvapet kvacit / (165.1)
	vidhānyaṃ guḍakonmiśraṃ tadbījaṃ vandhyatāṃ vrajet // (165.2)
	kṛṣāṇasārakedāranṛpanīradasañcayāḥ / (166.1)
	sarve te vandhyatāṃ yānti bīje vandhyatvam āgate // (166.2)
	tiladhānyayavānāṃ ca vidhireṣa prakīrtitaḥ / (167.1)
	bīje yatnamataḥ kuryād bījamūlāḥ phalaśriyaḥ // (167.2)
	atha bījavapanavidhiḥ / (168.1)
	vaiśākhe vapanaṃ śreṣṭhaṃ jyaiṣṭhe tu madhyamaṃ smṛtam / (168.2)
	āṣāḍhe cādhamaṃ proktaṃ śrāvaṇe cādhamādhamam // (168.3)
	ropaṇārthaṃ tu bījānāṃ śucau vapanamuttamam / (169.1)
	śrāvaṇe cādhamaṃ proktaṃ bhādre caivādhamādhamam // (169.2)
	uttarātrayamūlendramaitrapaitrendudhātṛṣu / (170.1)
	hastāyām atha revatyāṃ bījavapanamuttamam // (170.2)
	viṣṇupūrvāviśākhāsu yāmyaraudrānilāhiṣu / (171.1)
	bījasya vapanaṃ kṛtvā bījamāpnoti mānavaḥ // (171.2)
	vapane ropaṇe caiva vārayugmaṃ vivarjayet / (172.1)
	mūṣikāṇāṃ bhayaṃ bhaume mande śalabhakīṭayoḥ // (172.2)
	na vāpayettithau rikte kṣīṇe some viśeṣataḥ / (173.1)
	evaṃ samyak prayuñjānaḥ śasyavṛddhimavāpnuyāt // (173.2)
	jyaiṣṭhānte tridinaṃ sārdham āṣāḍhādau tathaiva ca / (174.1)
	vapanaṃ sarvaśasyānāṃ phalārthī kṛṣakastyajet // (174.2)
	vṛṣānte mithunādau ca trīṇyahāni rajasvalā / (175.1)
	bījaṃ na vāpayettatra janaḥ pāpād vinaśyati // (175.2)
	tathā ca / (176.1)
	mṛgaśirasi nivṛtte raudrapāde 'mbuvācī bhavati ṛtumatī kṣmā varjayettrīṇyahāni / (176.2)
	yadi vapati kṛṣāṇaḥ kṣetramāsādya bījaṃ na bhavati phalabhāgī dāruṇaścātra kālaḥ // (176.3)
	himavāriniṣiktasya bījasya tanmanāḥ śuciḥ / (177.1)
	indraṃ citte samādhāya svayaṃ muṣṭitrayaṃ vapet // (177.2)
	kṛtvā dhānyasya puṇyāhaṃ kṛṣako hṛṣṭamānasaḥ / (178.1)
	prāṅmukhaḥ kalasaṃ dhṛtvā paṭhenmantramanuttamam // (178.2)
	vasundhare mahābhāge bahuśasyaphalaprade / (179.1)
	devarājñi namo 'stu te śubhage śasyakāriṇi // (179.2)
	rohantu sarvaśasyāni kāle devaḥ pravarṣatu / (180.1)
	susthā bhavantu kṛṣakā dhanadhānyasamṛddhibhiḥ // (180.2)
	kṛtvā tu vapanaṃ kṣetre kṛṣakān ghṛtapāyasaiḥ / (181.1)
	bhojayitvā subhojyena nirvighnā jāyate kṛṣiḥ // (181.2)
	atha mayikādānam / (182.1)
	bījasya vapanaṃ kṛtvā mayikāṃ tatra dāpayet / (182.2)
	tadabhāvena bījānāṃ samajanma na jāyate // (182.3)
	atha ropaṇavidhiḥ / (183.1)
	vapanaṃ ropaṇaṃ caiva bījaṃ syādubhayātmakam / (183.2)
	vapanaṃ roganirmuktaṃ ropaṇaṃ sagadaṃ sadā // (183.3)
	na vṛkṣarūpaṃ dhānyānāṃ bījākarṣaṇamācaret / (184.1)
	na phalanti dṛḍhāḥ sarve bījāḥ kedārasaṃsthitāḥ // (184.2)
	hastāntaraṃ karkaṭe ca siṃhe hastārddhameva ca / (185.1)
	ropaṇaṃ sarvaśasyānāṃ kanyāyāṃ caturaṅgulam // (185.2)
	atha dhānyakaṭṭanavidhiḥ / (186.1)
	āṣāḍhe śrāvaṇe māsi dhānyam ākaṭṭayed budhaḥ / (186.2)
	anākaṭṭaṃ tu yaddhānyaṃ yathā bījaṃ tathaiva hi // (186.3)
	karkaṭe kaṭṭayed dhānyam avṛṣṭau kṛṣitatparaḥ / (187.1)
	bhādre cārddhaphalaprāptiḥ phalāśā naiva cāśvine // (187.2)
	na nimnabhūmau dhānyasya kuryāt kaṭṭanaropaṇe / (188.1)
	na ca sārapradānaṃ tu tṛṇamātraṃ tu śodhayet // (188.2)
	atha dhānyanistṛṇīkaraṇam / (189.1)
	niṣpannamapi yaddhānyaṃ na kṛtaṃ tṛṇavarjitam / (189.2)
	na samyak phalamāpnoti tṛṇakṣīṇā kṛṣirbhavet // (189.3)
	kulīrabhādrayormadhye yaddhānyaṃ nistṛṇaṃ bhavet / (190.1)
	tṛṇairapi tu sampūrṇaṃ taddhānyaṃ dviguṇaṃ bhavet // (190.2)
	dvivāraṃ āśvine māsi kṛtvā dhānyaṃ tu nistṛṇam / (191.1)
	atha pākavihīnaṃ hi dhānyaṃ phalati māṣavat // (191.2)
	tasmāt sarvaprayatnena nistṛṇāṃ kārayet kṛṣim / (192.1)
	nistṛṇā hi kṛṣāṇānāṃ kṛṣiḥ kāmadughā bhavet // (192.2)
	atha bhādrajalamokṣaṇam / (193.1)
	nairujyārthaṃ hi dhānyānāṃ jalaṃ bhādre vimocayet / (193.2)
	mūlamātrārpitaṃ tatra kārayejjalarakṣaṇam // (193.3)
	bhādre ca jalasampūrṇaṃ dhānyaṃ vividhabādhakaiḥ / (194.1)
	prapīḍitaṃ kṛṣāṇānāṃ na datte phalamuttamam // (194.2)
	atha dhānyavyādhikhaṇḍanamantraḥ / (195.1)
	oṃ siddhiḥ śrīgurupādebhyo namaḥ / (195.2)
	svasti himagiriśikharaśaṅkhakundendudhavalaśilātaṭāt nandanavanasamāyatanāt parameśvaraparamabhaṭṭārakamahārājādhirājaśrīmadrāmapādā vijayinaḥ samudrataṭe anekaśatasahasravānaragaṇamadhye kharanakharacaraṇordhvalāṃgūlaṃ pavanasutaṃ vātavegaṃ paracakrapramathanaṃ śrīmaddhanūmantam ājñāpayānta kuśalamanyasya amukagotrasya śrīamukasya kṣetrakhaṇḍamadhye vātā bhāntī śāṅkhīgāndhīpāṇḍaramuṇḍīdhūlīśṛṅgārīkumārīmaḍakādayaḥ / (195.3)
	ajācaṭakaśukaśūkaramṛgamahiṣavarāhapataṅgādayaśca sarve śasyopaghātino yadi tvadīyavacanena tat kṣetraṃ na tyajanti tadā tān vajralāṃgūlena tāḍayiṣyasīti oṃ ghaḥ likhitvālaktakenāpi mantraṃ śasyeṣu bandhayet / (195.4)
	na vyādhikīṭahiṃsrāṇāṃ bhayaṃ tatra bhavet kvacit // (195.5)
	atha jalarakṣaṇam / (196.1)
	āśvine kārtike caiva dhānyasya jalarakṣaṇam / (196.2)
	na kṛtaṃ yena mūrkhena tasya kā śasyavāsanā // (196.3)
	yathā kulārthī kurute kulastrīparirakṣaṇam / (197.1)
	tathā saṃrakṣayed vāri śaratkāle samāgate // (197.2)
	atha kārtikasaṃkrāntyāṃ kṣetre ca ropayennalam / (198.1)
	kedāreśānakoṇe ca sapatraṃ kṛṣakaḥ śuciḥ // (198.2)
	tato gandhaiśca mālyaiśca dhūpaiśca sumanoharaiḥ / (199.1)
	pūjayitvā nalaṃ tatra pūjayeddhānyavṛkṣakān // (199.2)
	dadhi bhaktaṃ ca naivedyaṃ pāyasaṃ ca viśeṣataḥ / (200.1)
	tato dadyāt prayatnena tālāsthiśasyameva ca // (200.2)
	tadarthamantraḥ / (201.1)
	bālakāstaruṇā vṛddhā ye cānye dhānyavṛkṣakāḥ / (201.2)
	jyeṣṭhā vāpi kaniṣṭhā vā sagadā nirgadāśca ye // (201.3)
	ājñayā hi suṣeṇasya rāghavasya pṛthorapi / (202.1)
	tāḍitā naladaṇḍena sarve syuḥ samapuṣpitāḥ // (202.2)
	samapuṣpatvamāsādya śīghraṃ phalantu nirbharam / (203.1)
	susthā bhavantu kṛṣakā dhanadhānyasamanvitāḥ // (203.2)
	propayitvā nalaṃ kṣetre mantreṇānena ca kramāt / (204.1)
	dhānyavṛddhiṃ parāṃ prāpya nandanti kṛṣakā janāḥ // (204.2)
	nalaṃ tu ghaṭasaṃkrāntyāṃ kṣetre nāropayanti ye / (205.1)
	asamā vandhyapuṣpāśca teṣāṃ syurdhānyajātayaḥ // (205.2)
	atha mārge muṣṭigrahaṇam / (206.1)
	tato mārge tu samprāpte kedāre śubhavāsare / (206.2)
	dhānyasya lavanaṃ kuryāt sārdhamuṣṭidvayaṃ śuciḥ // (206.3)
	gandhaiḥ puṣpaiśca naivedyairdhūpaiśca dhānyavṛkṣakān / (207.1)
	pūjayitvā yathānyāyamīśāne lavanaṃ caret // (207.2)
	tatastanmastake kṛtvā sammukhaṃ śīrṣakānvitam / (208.1)
	spṛṣṭvā na kimapi kvāpi vrajenmaunena mandiram // (208.2)
	saptapadyāṃ tataḥ pādaṃ dattvā mukhyaniketane / (209.1)
	praviśya sthāpayettatra pūrvabhāge supūjitam // (209.2)
	na muṣṭigrahaṇaṃ kuryāt kadācid dhaṭapauṣayoḥ / (210.1)
	śreṣṭho muṣṭigraho mārge dhanadhānyaphalapradaḥ // (210.2)
	sārdhamuṣṭidvayaṃ mārge yo 'chittvā lavanaṃ caret / (211.1)
	pade pade viphalatā tasya dhānyaṃ kuto gṛhe // (211.2)
	raudre māghe tathā saumye puṣye hastānilottare / (212.1)
	dhānyacchedaṃ praśaṃsanti mūle śravaṇavāsare // (212.2)
	vyatīpāte ca bhādre ca riktāyāṃ vaidhṛtau tathā / (213.1)
	bhaumārkibudhavāreṣu muṣṭisaṃgrahaṇaṃ tyajet // (213.2)
	atha mārge medhiropaṇam / (214.1)
	kṛtvā tu khananaṃ mārge samaṃ gomayalepitam / (214.2)
	āropaṇīyo yatnena tatra medhiḥ śubhe 'hani // (214.3)
	strīnāmnā karṣakaiḥ kāryo medhir vṛścikabhāskare / (215.1)
	medher guṇena kṛṣakaḥ śasyavṛddhimavāpnuyāt // (215.2)
	nyagrodhaḥ saptaparṇaśca gambhārī śālmalī tathā / (216.1)
	audumbarī viśeṣeṇa anyā vā kṣīravāhinī // (216.2)
	vaṭādīnāmabhāve tu kāryā strīnāmadhārikā / (217.1)
	vaijayantīsamāyukto nimbasarṣaparakṣitaḥ // (217.2)
	dhānyakeśarasaṃyuktastṛṇakarkaṭakānvitaḥ / (218.1)
	arcito gandhapuṣpābhyāṃ medhiḥ śasyasukhapradaḥ // (218.2)
	pauṣe medhir na cāropyaḥ krūrāhe śravaṇe tathā / (219.1)
	śasyavṛddhikaro mārge pauṣe śasyakṣayapradaḥ // (219.2)
	kapitthabilvavaṃśānāṃ tṛṇarājasya caiva hi / (220.1)
	medhiḥ kāryo narairnaiva yadīcchedātmanaḥ śubham // (220.2)
	atha pauṣe puṣyayātrākathanam / (221.1)
	akhaṇḍite tato dhānye pauṣe māsi śubhe dine / (221.2)
	puṣyayātrāṃ janāḥ kuryuranyonyaṃ kṣetrasannidhau // (221.3)
	paramānnaṃ ca tatraiva vyañjanairmatsyamāṃsakaiḥ / (222.1)
	nirāmiṣaistathā divyaiḥ sahiṅgumarīcānvitaiḥ // (222.2)
	dadhibhiśca tathā dugdhairājyapāyasapānakaiḥ / (223.1)
	nānāphalaiśca mūlaiśca miṣṭapiṣṭakavistaraiḥ // (223.2)
	ebhiḥ suḍhaukitaṃ kṛtvā tadannaṃ kadalīdale / (224.1)
	bhojayeyuḥ janāḥ sarve yathāvṛddhapuraḥsarāḥ // (224.2)
	ācamya ca tatastatra candanaiśca catuḥsamaiḥ / (225.1)
	anyonyaṃ lepanaṃ kuryustailaiḥ pakvaiḥ sugandhibhiḥ // (225.2)
	karpūravāsitaṃ divyaṃ tāmbūlaṃ gandhapūritam / (226.1)
	bhakṣayeyustato 'nyonyaṃ paridhāya navāmbaram // (226.2)
	puṣpairābharaṇaṃ kṛtvā namaskṛtya śacīpatim / (227.1)
	gītairnṛtyaiśca vādyaiśca kuryustatra mahotsavam // (227.2)
	tataśca harṣitāḥ sarve mantraṃ ślokacatuṣṭayam / (228.1)
	hastasaṃpuṭakaṃ kṛtvā paṭheyurvīkṣya bhāskaram // (228.2)
	kṣetre cākhaṇḍitadhānye puṣyayātrāprabhāvataḥ / (229.1)
	asmābhirmānitā sarvaiḥ sāsmān pātu śubhapradā // (229.2)
	karmaṇā manasā vācā ye cāsmākaṃ virodhinaḥ / (230.1)
	sarve te praśamaṃ yāntu puṣyayātrāprabhāvataḥ // (230.2)
	dhānyavṛddhiryaśovṛddhiḥ pravṛddhirdāraputrayoḥ / (231.1)
	rājasamānavṛddhiśca gavāṃ vṛddhistathaiva ca // (231.2)
	mantraśāsanavṛddhiśca dhanavṛddhiraharniśam / (232.1)
	asmākamastu satataṃ yāvat pūrṇo na vatsaraḥ // (232.2)
	tataḥ pramuditāḥ sarve vrajeyuḥ svaniketanam / (233.1)
	na bhojanaṃ punaḥ kuryustasmin ahani te janāḥ // (233.2)
	hitāya sarvalokānāṃ puṣyayātrā manoharā / (234.1)
	purā parāśareṇeyaṃ kṛtā sarvārthasādhinī // (234.2)
	tasmādiyaṃ prayatnena puṣyayātrāvidhānataḥ / (235.1)
	sarvavighnapraśāntyarthaṃ kāryā śasyasya vṛddhaye // (235.2)
	puṣyayātrāṃ na kurvanti ye janā dhanagarvitāḥ / (236.1)
	na vighnopaśamasteṣāṃ kutastadvatsare sukham // (236.2)
	pauṣe māsi tataḥ kuryāddhānyacchedaṃ vicakṣaṇaḥ / (237.1)
	mardayitvā yathāyogamāḍhakena pramāpayet // (237.2)
	athāḍhakalakṣaṇam / (238.1)
	dvādaśāṅgulakairmānairāḍhakaḥ parikīrtitaḥ / (238.2)
	māpanaṃ vāmāvartena dakṣiṇe na kadācana // (238.3)
	yāmyāvartena dhānyānāṃ māpanaṃ vyayakārakam / (239.1)
	vāmāvartena sukhadaṃ dhānyavṛddhikaraṃ param // (239.2)
	śleṣmātakāmrapunnāgakṛtamāḍhakamuttamam / (240.1)
	kapitthaparkaṭīnimbajanitaṃ dainyavarddhanam // (240.2)
	atha dhānyasthāpanam / (241.1)
	hastāharitraye puṣye revatyāṃ ca prajāpatau / (241.2)
	yamamūlottare saumye maghāyāṃ ca punarvasau // (241.3)
	jīve saumye bhṛgorvāre nidhane krūravarjite / (242.1)
	mīnalagne śubhe ṛkṣe dhānyasthāpanamuttamam // (242.2)
	oṃ dhanadātha sarvalokahitāya dehi me dhanaṃ svāhā / (243.1)
	oṃ navadhuryasahe devi sarvakāmavivardhini kāmarūpiṇi seha me dhanaṃ svāhā / (243.2)
	likhitvā tu svayaṃ mantraṃ dhānyāgāreṣu nikṣipet / (243.3)
	samṛddhiṃ ca parāṃ kuryāt tato lakṣmīṃ prapūjayet // (243.4)
	iti parāśaramuniviracitaṃ kṛṣiparāśaranāma pustakaṃ samāptam // (244.1)
	