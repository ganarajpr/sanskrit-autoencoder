praṇamya śirasā devaṃ gaṇanāthaṃ vināyakam / (1.1)
	lokānāṃ ca vinodāya kariṣyāmi kathām imām // (1.2)
	prārabhyate na khalu vighnabhayena nīcaiḥ / (2.1)
	ārabhya vighnavihitā viramanti madhyāḥ // (2.2)
	vighnaiḥ sahasraguṇitair api hanyamānāḥ / (3.1)
	prārabdham uttamaguṇā na parityajanti // (3.2)
	kecit prāñjalim icchanti kecid vakraṃ vaco budhāḥ / (4.1)
	kecit kathāṃ rasasphītām ataḥ sarvaṃ vidhīyate // (4.2)
	asti dakṣiṇāpathe janapade pratiṣṭhānaṃ nāma nagaram tatra vikramaseno nāma rājā // (5.1)
	kīdṛśo rājā / (6.1)
	sūryakoṭisamābhāso vidyujjyotiḥsamaprabhaḥ / (6.2)
	siṃhāsanavare ramye mantrivargapuraskṛtaḥ // (6.3)
	kandarpa iva rūpāḍhyo harivajjanavallabhaḥ / (7.1)
	samudra iva maryādī samānaḥ sarvadā satām // (7.2)
	himakundendutulyābhaḥ śaracchītāṃśunirmalaḥ / (8.1)
	sitapadmasamābhāsaḥ śuddhasphaṭikanirmalaḥ // (8.2)
	nānādānaparo nityaṃ nānādharmaparāyaṇaḥ / (9.1)
	pralayāgnisamaḥ kope taḍitkoṭisamaprabhaḥ // (9.2)
	prabhūtakāntitejasvī udyamī ca pratāpavan / (10.1)
	visphuradraśmitejāḍhyo babhūva kulanandanaḥ // (10.2)
	sādhūnāṃ pālanaṃ samyag duṣṭānāṃ nigrahas tathā / (11.1)
	eṣa rājñāṃ paro dharmaḥ paratreha ca śarmaṇe // (11.2)
	evaṃ guṇasamāviṣṭo rājā sarvāvasaram āsthāna upaviṣṭo'sti // (12.1)
	kasmiṃścid divase kuto 'pi sthānācchāntiśīlo nāma yogī digambaraḥ samāyātaḥ phalahastaḥ san sabhāṃ praviśya rājño haste phalaṃ dattavān // (13.1)
	rājñāsanaṃ dattaṃ tāmbūlaṃ ca // (14.1)
	sa tu kṣaṇam āsane sthitvā tato nijamārge gataḥ // (15.1)
	anayā rītyā rājño haste phalaṃ dattvā pratyahaṃ darśanaṃ karoti // (16.1)
	ekasmin divase rājño hastāt patitaṃ phalaṃ markaṭena vidāritam tanmadhyād ratnam ekaṃ bhūmau nipatitam tasya kāntyā mahān uddyoto jātaḥ sarve'pi lokāḥ savismayāḥ saṃjātāḥ // (17.1)
	tadā rājā sāścaryo babhūva rājñoktam bho digambara mahad ratnaṃ tvayā kena kāraṇenānītam // (18.1)
	tadā digambareṇoktam mahārāja śrūyatām śāstre kathitam asti / (19.1)
	riktapāṇir na paśyeta rājānaṃ bhiṣajaṃ gurum / (19.2)
	daivajñaṃ putrakaṃ mitraṃ phalena phalam ādiśet // (19.3)
	mahārāja mayā anekānīdṛśāni ratnāni phalamadhyasthitāni dvādaśavarṣaparyantaṃ tava haste samarpitāni // (20.1)
	tasya tad vacanaṃ śrutvā rājñā bhāṇḍāgārika ākāritaḥ // (21.1)
	rājñoktam bho bhāṇḍāgārika anena digambareṇa dattāni yāni phalāni tvayā bhāṇḍāgāre kṣiptāni tāni sarvāṇyānaya // (22.1)
	rājño vacanaṃ śrutvā tenānītāni pratyekam utkṛṣya dṛṣṭāni sarvāṇy api ratnaiḥ pūrṇāni rājā ca hṛṣṭamanāḥ saṃjātaḥ // (23.1)
	tato rājñā ratnasamūhaṃ dṛṣṭvā bhaṇitam bho digambara etāni sarvāṇi ratnāni bahumūlyāni kimartham ānītāni aham ekasyāpi ratnasya maulyaṃ dātum asamarthaḥ tvam ataḥ paraṃ kim abhilaṣasi tat kathaya // (24.1)
	yoginoktam / (25.1)
	api svalpataraṃ kāryaṃ yadi syāt pṛthivīpateḥ / (25.2)
	sabhāmadhye na vaktavyaṃ provācedaṃ bṛhaspatiḥ // (25.3)
	siddhamantrauṣadhaṃ dharmaṃ gṛhachidraṃ ca maithunam / (26.1)
	kubhuktaṃ kuśrutaṃ marma matimān na prakāśayet // (26.2)
	ṣaṭkarṇo bhidyate mantraś caturkarṇaḥ sthiro bhavet / (27.1)
	dvikarṇasya tu mantrasya brahmāpyantaṃ na gacchati // (27.2)
	giripṛṣṭhaṃ samāruhya prāsāde vā raho gataḥ / (28.1)
	araṇye nirjane sthāne tatra mantro vidhīyate // (28.2)
	deva ekānte vijñāpayiṣyāmi // (29.1)
	rājñā nirjanaṃ kṛtam yoginoktam deva asyāṃ kṛṣṇacaturdaśyāṃ godānadītīre mahāśmaśāne mantrasādhanaṃ kariṣyāmi // (30.1)
	sādhite sati aṣṭau mahāsiddhayo bhaviṣyanti / (31.1)
	aṇimā mahimā caiva laghimā garimā tathā / (31.2)
	prāptiḥ prākāmyam īśitvaṃ vaśitvaṃ cāṣṭa siddhayaḥ // (31.3)
	pumāṃstu dhairyasampanno bhavatyuttarasādhakaḥ / (32.1)
	yasmād adhīro mantrasya siddhasyāpi vināśakaḥ // (32.2)
	dhīras tu tvadṛte nānyaḥ puruṣaḥ pratibhāti me / (33.1)
	ato'haṃ kartum icchāmi tvām evottarasādhakam // (33.2)
	tadarthaṃ tvaṃ mamottarasādhako bhava // (34.1)
	rātrau sakhaḍgena bhavatā ekākinā matsamīpam āgantavyam // (35.1)
	rājñā pratipannam evam ahaṃ kariṣyāmi // (36.1)
	tadanantaraṃ sarvopaskaradravyāṇi gṛhītvā digambaraś caturdaśyāṃ mahāśmaśāne gataḥ // (37.1)
	rājāpi rajanyāṃ kṛṣṇavāsāṃsi gṛhītvā tatraiva samāyātaḥ // (38.1)
	so 'pi rājānaṃ dṛṣṭvā hṛṣṭaromā saṃjātaḥ // (39.1)
	yoginoktam bho rājan yojanārdhe mahāśmaśānam asti tatra śiṃśipāvṛkṣe mṛtakam avalambitam āste tatra gatvā tan mṛtakaṃ gṛhītvā śīghram āgaccha // (40.1)
	yadi vadasi tarhi tanmṛtakaṃ punar vṛkṣe yāsyati // (41.1)
	tad vacanam ākarṇya asamasāhasiko rājā śiṃśipāvṛkṣasyopari pracalitaḥ // (42.1)
	rājā śmaśānaṃ samprāpya niḥśaṅko dhūmasaṃkulam / (43.1)
	sarvopaskarasaṃyuktaṃ śmaśānaṃ bhāti bhūtale // (43.2)
	mastiṣkaliptaśubhrāsthiprākāraṃ lohitāśayam / (44.1)
	ākrīḍam iva kālasya kapālacaṣakākulam // (44.2)
	dhūmāndhakāramalinaṃ rakṣorāvābhigarjitam / (45.1)
	cañcaccitāgnitaḍitaṃ kālamegha ivotthitaḥ // (45.2)
	gṛdhrākṛṣṭāntramālābhiḥ kṛtaprālambavibhramam / (46.1)
	kāla ivotsave mattaḥ kṛttikānṛtyakampitam // (46.2)
	jīrṇāsthinalakachidrakṣiprasaṃjātamārutam / (47.1)
	saṃcaradyoginīvṛndanūpurair iva nāditam // (47.2)
	dikṣu pratiphaladghorakairavasphārahuṃkṛtam / (48.1)
	trijagatpralayārambhakṛtoṃkāra ivāntakaḥ // (48.2)
	maṇḍitaṃ muṇḍakhaṇḍaiś ca kaṅkālakulamālitam / (49.1)
	jvalanāṅgāramalinaṃ dvitīyam iva bhairavam // (49.2)
	karṇaśalyoddhatārāvaṃ duḥśāsanavadhākulaṃ / (50.1)
	saṃcaradbhīmapuruṣaṃ dvitīyam iva bhāratam // (50.2)
	bahuchalaṃ dyūtam iva strīcittam iva dāruṇam / (51.1)
	aviveka ivānekaśaṅkātaṅkaniketanam // (51.2)
	svarotkaṭajanasthānaṃ ghoraśūrpaṇakhīvṛtam / (52.1)
	daṇḍakāraṇyasadṛśaṃ mārīcacakitāntaram // (52.2)
	bhrāntākampanadhūmrākṣameghanādavibhīṣaṇam / (53.1)
	laṅkādāha ivotpanno jīvadrāvaṇavighnakam // (53.2)
	samagraduḥkhanilayaṃ bhūtasaṃghapradharṣaṇam / (54.1)
	bahuchidraghanāśliṣṭaṃ pretarāśinirantaram // (54.2)
	māṃsapūritavaktrāś ca madirānandacetasaḥ / (55.1)
	dṛśyante bahudhā tatra bhūtavetālarākṣasāḥ // (55.2)
	tatra gatvā rājñā śiṃśipāvṛkṣam āruhya churikayā pāśaṃ chittvā mṛtakaṃ bhūtale pātitam // (56.1)
	kīdṛśaṃ mṛtakam / (57.1)
	nīlajīmūtasaṃkāśam ūrdhvakeśaṃ bhayāvaham / (57.2)
	vartulākṣaṃ ca nirmāṃsaṃ pretamudrāvibhūṣitam // (57.3)
	uttīrṇo yāvad rājā tāvanmṛtakaṃ tatraiva śākhāyām avalambitam // (58.1)
	punar api rājā vṛkṣam āruhya mṛtakaṃ skandhe dhṛtvā uttīrya mārge calitaḥ // (59.1)
	mārge calite sati śavasaṃkramitena vetālena rājānaṃ pratyabhihitam bho rājan / (60.1)
	kāvyaśāstravinodena kālo gacchati dhīmatām / (60.2)
	vyasanena tu mūrkhāṇāṃ nidrayā kalahena vā // (60.3)
	vinayena vinā kā śrīḥ kā niśā śaśinā vinā / (61.1)
	rahitā satkavitvena kīdṛśī vāgvidagdhatā // (61.2)
	rājan śrūyatām tāvat kathām ekāṃ kathayāmi // (62.1)
	