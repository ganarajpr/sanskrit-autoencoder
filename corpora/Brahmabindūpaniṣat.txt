oṃ mano hi dvividhaṃ proktaṃ śuddhaṃ cāśuddham eva ca / (1.1)
	aśuddhaṃ kāmasaṃkalpaṃ śuddhaṃ kāmavivarjitam // (1.2)
	mana eva manuṣyāṇāṃ kāraṇaṃ bandhamokṣayoḥ / (2.1)
	bandhāya viṣayāsaktaṃ muktyai nirviṣayaṃ smṛtam // (2.2)
	yato nirviṣayasyāsya manaso muktir iṣyate / (3.1)
	tasmān nirviṣayaṃ nityaṃ manaḥ kāryaṃ mumukṣuṇā // (3.2)
	nirastaviṣayāsaṅgaṃ saṃniruddhaṃ mano hṛdi / (4.1)
	yadā yāty unmanībhāvaṃ tadā tat paramamadam // (4.2)
	tāvad eva niroddhavyaṃ yāvaddhṛdi gataṃ kṣayam / (5.1)
	etaj jñānaṃ ca mokṣaṃ ca ato 'nyo granthavistaraḥ // (5.2)
	naiva cintyaṃ na cācintyam acintyaṃ cintyam eva ca / (6.1)
	pakṣapātavinirmuktaṃ brahma sampadyate tadā // (6.2)
	svareṇa saṃdhayed yogam asvaraṃ bhāvayet param / (7.1)
	asvareṇa hi bhāvena bhāvo nābhāva iṣyate // (7.2)
	tad eva niṣkalaṃ brahma nirvikalpaṃ nirañjanam / (8.1)
	tad brahmāham iti jñātvā brahma sampadyate dhruvam // (8.2)
	nirvikalpam anantaṃ ca hetudṛṣṭāntavarjitam / (9.1)
	aprameyam anādyaṃ ca jñātvā ca paramaṃ śivam // (9.2)
	na nirodho na cotpattir na vandyo na ca śāsanam / (10.1)
	na mumukṣā na muktiś ca ity eṣā paramārthatā // (10.2)
	eka evātmā mantavyo jāgratsvapnasuṣuptiṣu / (11.1)
	sthānatrayād vyatītasya punarjanma na vidyate // (11.2)
	eka eva hi bhūtātmā bhūte bhūte vyavasthitaḥ / (12.1)
	ekadhā bahudhā caiva dṛśyate jalacandravat // (12.2)
	ghaṭasaṃbhṛtam ākāśaṃ līyamāne ghaṭe yathā / (13.1)
	ghaṭo līyeta nākāśaṃ tadvaj jīvo ghaṭopamaḥ // (13.2)
	ghaṭavad vividhākāraṃ bhidyamānaṃ punaḥ punaḥ / (14.1)
	tadbhagnaṃ na ca jānāti sa jānāti ca nityaśaḥ // (14.2)
	śabdamāyāvṛto yāvat tāvat tiṣṭhati puṣkare / (15.1)
	bhinne tamasi caikatvam ekam evānupaśyati // (15.2)
	śabdākṣaraṃ paraṃ brahma yasmin kṣīṇe yad akṣaram / (16.1)
	tad vidvān akṣaraṃ dhyāyed yadīcchecchāntim ātmanaḥ // (16.2)
	dve vidye veditavye tu śabdabrahma paraṃ ca yat / (17.1)
	śabdabrahmaṇi niṣṇātaḥ paraṃ brahmādhigacchati // (17.2)
	grantham abhyasya medhāvī jñānavijñānatattvataḥ / (18.1)
	palālam iva dhānyārthī tyajed grantham aśeṣataḥ // (18.2)
	gavām anekavarṇānāṃ kṣīrasyāpy ekavarṇatā / (19.1)
	kṣīravat paśyate jñānaṃ liṅginas tu gavāṃ yathā // (19.2)
	ghṛtam iva payasi nigūḍhaṃ bhūte bhūte ca vasati vijñānam / (20.1)
	satataṃ manthayitavyaṃ manasā manthānabhūtena // (20.2)
	jñānanetraṃ samādāya cared vahnim ataḥ param / (21.1)
	niṣkalaṃ nirmalaṃ ca śāntaṃ tad brahmāham iti smṛtam // (21.2)
	sarvabhūtādhivāsaṃ ca yad bhūteṣu vasaty adhi / (22.1)
	sarvānugrāhakatvena tad asmy ahaṃ vāsudeva tad asmy ahaṃ vāsudeva // (22.2)
	