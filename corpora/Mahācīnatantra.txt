devy uvāca / (1.1)
	devadeva mahādeva mahākāruṇika prabho / (1.2)
	yoginām kiṃ sadā sevyam kaulānāṃ varapuṣṭidam // (1.3)
	manaścāñcalyaharaṇam kiṃ samādhiphalapradam / (2.1)
	vadasva tad aśeṣeṇa yady ahaṃ tava vallabhā // (2.2)
	śiva uvāca / (3.1)
	akathyam etat cārvaṅgi devāsuranareṣv api / (3.2)
	kathayāmi tava prītyā guhyād guhyataram mahat // (3.3)
	śrutvā tvayāpi goptavyam yatnena paśusaṃkaṭe / (4.1)
	valo nāma mahān āsīd asuro balavān purā // (4.2)
	jitvā suragaṇān sarvān indro 'bhūt svayam eva saḥ / (5.1)
	tataḥ palāyitāḥ sarve bhayodvignā divaukasaḥ // (5.2)
	puraṃdaram purodhāya mantrayitvā suniścitam / (6.1)
	nānyo 'sti tasmād asmākam tataḥ śrīmadhusūdanāt // (6.2)
	iti saṃcintya te sarve prayayuḥ parameśvaram / (7.1)
	saṃstūyamānam ṛṣibhiḥ siddhakiṃnarasevitam // (7.2)
	taṃ dṛṣṭvā puṇḍarikākṣaṃ praṇamya daṇḍavad bhuvi / (8.1)
	ūcuḥ prāñjalayaścaite devāḥ śakrapurogamāḥ // (8.2)
	namo 'stu haraye tubhyam sarvaduḥkhaharāya ca / (9.1)
	surāṇām ārtināśāya sarveśāya namo namaḥ // (9.2)
	namas trimūrtaye tubhyam sṛṣṭisthityantakāriṇe / (10.1)
	guṇātītāya śuddhāya parato 'pi parāya ca // (10.2)
	sarvātmane namas te 'stu sarvaśaktiyutāya te / (11.1)
	sarvajñāya sarvalokasākṣiṇe te namo namaḥ // (11.2)
	iti stutvā ca sakalam tad vṛttāntam nyavedayan / (12.1)
	śaraṇam tvām gatāḥ sarve trāhi naś caiva nityaśaḥ // (12.2)
	durācāro valo mṛtyum yathā yāty acireṇa saḥ / (13.1)
	rakṣāsmākaṃ ca śakrasya tathā kartuṃ tvam arhasi // (13.2)
	śrutvedam vacanam teṣām idam āha puraṃdaram / (14.1)
	vṛttāntam etaj jānāmi valasyāsya durātmanaḥ // (14.2)
	brahmaṇā na mayā vāpi na sa vadhyaḥ śivena vā / (15.1)
	tvayaiva vadhyo bhavitā sa durātmā na saṃśayaḥ // (15.2)
	etat sarvam maheśāya nivedaya puraṃdara / (16.1)
	sa eva bhagavān sarvam etaj jānāti śaṃkaraḥ // (16.2)
	tavābhilaṣitaṃ sarvam sa vidhāsyati gamyatām / (17.1)
	prasādyatām ca yatnena tvayā saubhaktavatsalaḥ // (17.2)
	atha praṇamya śakras tam samāyāto mamāntikam / (18.1)
	āgatya śuddhabhāvo 'sau praṇamya ca kṛtāñjaliḥ // (18.2)
	tuṣṭāva vividhaiḥ stotrair bhaktigadgadabhāṣitaiḥ / (19.1)
	kailāse nivasantam māṃ dhyānoparatam īśvaram // (19.2)
	stotrapāṭhair bahuvidhais tadudbhavanināditaiḥ / (20.1)
	mahadbhiḥ parito jñānaṃ sarvaṃ tadavaśeṣataḥ // (20.2)
	asyaiva vadhyaḥ sa valo durātmāsau bhaviṣyati / (21.1)
	bhaviṣyam etad vijñāya śakram āhūya saṃnidhim // (21.2)
	tasmai tat paramaṃ jñānam dattvāvocam idaṃ vacaḥ / (22.1)
	trailokyavijayājñānam etat trailokyadurlabham // (22.2)
	trailokyavijayājñānāj jñānaṃ nāsti maheśvari / (23.1)
	aśeṣajāḍyaharaṇaṃ paramātmaprakāśanam // (23.2)
	akhaṇḍānandanilayam advaitaṃ paramaṃ padam / (24.1)
	manaḥsthairyakaraṃ rogaśokasaṃtāpanāśanam // (24.2)
	balapuṣṭikaram samyagyogasiddhikaraṃ param / (25.1)
	niṣevyatām iyaṃ saṃvit sthīyatām ca mamāntike // (25.2)
	tato gatvā vatsarānte sa valo jeṣyate tvayā / (26.1)
	ity evam uktaḥ sa mayā prāñjaliś cedam abravīt // (26.2)
	śakra uvāca / (27.1)
	devadeva mahādeva sarvajña sarvatattvavit / (27.2)
	vidhinā kena sevyeyaṃ ko vā mantro viśodhane // (27.3)
	tarpaṇe svīkṛtau mantraḥ saṃvidaḥ kṛpayā vibho / (28.1)
	sarvam etad aśeṣeṇa sāṅgopāṅgam vadasva me // (28.2)
	śrīśiva uvāca / (29.1)
	śṛṇu śakra mahābhāga sarvam etad vadāmi te / (29.2)
	śrutvā gopaya yatnena tad evācara nityaśaḥ // (29.3)
	trailokyavijayākhyāyā nāmāni prathamaṃ kramāt / (30.1)
	kathayāmi tava snehāt atiguhyāni sarvataḥ // (30.2)
	trailokyavijayā siddhā siddhidā siddhimūlikā / (31.1)
	jñānam saṃvit saṃvidā ca śyāmā bhaṅgā rasāyanā // (31.2)
	yogadā yoginām sevyā yogamārgaprakāśinī / (32.1)
	brāhmaṇī brahmasambhūtā brahmānandapradāyinī // (32.2)
	vāgdevatā vaśakarī vijayā vijayapradā / (33.1)
	samādhivaradā jñānanāśinī caikaviṃśatiḥ // (33.2)
	śvetaraktapītakṛṣṇapuṣpabhedāccaturvidhā / (34.1)
	śvetapuṣpā brāhmaṇī sā kṣatriyā raktapuṣpikā // (34.2)
	pītapuṣpā tu vaiśyā ca śūdrā tu kṛṣṇapuṣpikā / (35.1)
	ākṛṣya pattrāṇy etāsām sabījāni prayatnataḥ // (35.2)
	bharjitāni ghṛtenaiva cūrṇitāni śilātale / (36.1)
	trikaṭutriphalāśṛṅgī kuṣṭham dhanyākasaindhavam // (36.2)
	śaṭī tālīśapatraṃ ca kaṭphalaṃ nāgakesaram / (37.1)
	yamānīdvayam methī ca jīrakadvayam eva ca // (37.2)
	etāni samabhāgāni raudraśuṣkāni cūrṇayet / (38.1)
	gṛhītvā cūrṇam etat tu saṃviccūrṇaṃ tu tatsamam // (38.2)
	ubhayos tu samam kṛtvā sitāṃ saṃmiśrayed ghṛte / (39.1)
	miśrayitvā caturthāṃśam samaṃ madhu ghṛtam tathā // (39.2)
	punaḥ śilātale piṣṭvā triṣu gandham pravartayet / (40.1)
	svarṇādipātre purataḥ sthāpayitvā tataḥ kramāt // (40.2)
	paṭalaḥ // (81.1)