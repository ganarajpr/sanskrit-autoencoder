śrīgaṇeśagīrbhyāṃ namaḥ / (1.1)
	lambodaraṃ mahākāyaṃ lambauṣṭhaṃ gajakarṇakam / (1.2)
	vighnaghnaṃ pārvvatīputraṃ namāmi gaṇanāyakam // (1.3)
	vinā śastradharaṃ nānyo dhanurvvedasya pāragaḥ / (2.1)
	ataḥ svapne niśi prāpte śivatattvavicāraṇam // (2.2)
	ataḥ mandehadolāyāṃ ropaṇīyaṃ na mānasam / (3.1)
	granthe 'smin cāpacaturair vīracintāmaṇau kvacit // (3.2)
	yasyābhyāse prasādena niṣpadyante dhanurdharāḥ / (4.1)
	jetāraḥ parasainyānāṃ tasyābhyāso vidhīyatām // (4.2)
	eko'pi yatra nagare prasiddhaḥ syāddhanurddharaḥ / (5.1)
	tato yāntyarayo dūraṃ mṛgāḥ siṃhagṛhādiva // (5.2)
	ācāryyeṇa dhanurdeyaṃ brāhmaṇena parīkṣite / (6.1)
	śaṭhe dhūrtte kṛtaghne ca mandabuddhau na dīyate // (6.2)
	brāhmaṇāya dhanurdeyaṃ khaḍgaṃ vai kṣatriyāya ca / (7.1)
	vaiśyāya dāpayetkuntaṃ gadāṃ śūdrāya dāpayet // (7.2)
	dhanuścakraṃ tu kuntaṃ ca khaḍgaṃ ca churikāṃ gadām / (8.1)
	saptamaṃ bāhūyuddhaṃ syādevaṃ yuddhāni saptadhā // (8.2)
	ācāryyaḥ saptayuddhaiḥ syāccaturbhirbhārgavastathā / (9.1)
	dvābhyāṃ caiva bhavedyoddhā ekena gaṇako bhavet // (9.2)
	hastaḥ punarvasuḥ puṣyo rohiṇī cottarātrayam / (10.1)
	anurādhāśvinī caiva revatī daśamī tathā // (10.2)
	janmasthe ca tṛtīye ca ṣaṣṭhe vai saptame tathā / (11.1)
	daśamaikādaśe candre sarvakarmāṇi kārayet // (11.2)
	tṛtīyā pañcamī caiva saptamī navamī tathā / (12.1)
	trayodaśī dvādaśī ca tithayaśca śubhā matāḥ // (12.2)
	sūryavāraḥ śukravāro guruvārastathaiva ca / (13.1)
	etad vāratrayaṃ dhanyaṃ prārambhe śastrakarmaṇi // (13.2)
	ebhir dinaiśca śiṣyāya guruḥśastrāṇi dāpayet / (14.1)
	saṃtarpya dānahomābhyāṃ surān śāstravidhānataḥ // (14.2)
	brāhmaṇān bhojayettatra kumārīścāpyanekaśaḥ / (15.1)
	tāpasānarcayedbhaktyā ye cānye śivayoginaḥ // (15.2)
	annapānādibhiścaiva vastrālaṅkārabhūṣaṇaiḥ / (16.1)
	gandhamālyair vicitraiśca guruṃ tatra prapūjayet // (16.2)
	kṛtopavāsaḥ śiṣyastu kṛtāñjaliparigrahaḥ / (17.1)
	baddhvāñjalipuṭastatra yācayedguruto dhanuḥ // (17.2)
	aṅganyāsas tataḥ kāryaḥ śivoktaḥ siddhim icchatā / (18.1)
	ācāryyeṇa ca śiṣyasya pāpaghno vighnanāśanaḥ // (18.2)
	śikhāsthāne nyasedīśaṃ bāhuyugme ca keśavam / (19.1)
	brahmāṇaṃ nābhimadhye tu jaṅghayośca gaṇādhipam / (19.2)
	aṅganyāse ca mantraḥ / (19.3)
	oṃ hauṃ śikhāmadhye śaṅkarāya namaḥ / (19.4)
	oṃ hauṃ bāhvoḥ keśavāya namaḥ / (19.5)
	oṃ hauṃ nābhimadhye brahmaṇe namaḥ / (19.6)
	oṃ hauṃ jaṅghayorgaṇapataye namaḥ // (19.7)
	īdṛśaṃ kārayennyāsaṃ yena śreyo bhaviṣyati / (20.1)
	anye'pi duṣṭasattvāśca na hiṃsanti kadācana // (20.2)
	śiṣyāya mānuṣaṃ cāpaṃ dhanurvvedābhimantritam / (21.1)
	kāṇḍātkāṇḍeti mantreṇa dadyādvedavidhānataḥ // (21.2)
	prathamaṃ puṣpavedhaṃ ca phalahīnena patriṇā / (22.1)
	tataḥ phalayutenaiva matsyavedhaṃ ca kārayet // (22.2)
	māṃsavedhaṃ tataḥ kuryādevaṃ vedho bhavettridhā / (23.1)
	pūrvavedhaiḥ kṛtāḥ puṃsā śarāḥ syuḥ sarvasādhakāḥ // (23.2)
	vedhane caivamākṛṣya śarapāto yadā bhavet / (24.1)
	pūrvadigbhāgam āśritya sadā syādvijayī sukhī // (24.2)
	dakṣiṇe kalaho ghoro videśagamanaṃ punaḥ / (25.1)
	paścime dhanadhānyaṃ ca sarvaṃ caivottare bhavet // (25.2)
	aiśānyāṃ pātanaṃ duṣṭaṃ vidiśo'nyāśca śobhanāḥ / (26.1)
	sarvapuṣṭikarāścaiva siddhidāḥ śastrakarmaṇi // (26.2)
	evaṃ vedhatrayaṃ kṛtvā śaṅkhadundubhinisvanaiḥ / (27.1)
	tataḥ praṇamya gurave dhanurbāṇān nivedayet // (27.2)
	prathamaṃ pauruṣaṃ cāpaṃ yuddhacāpaṃ dvitīyakam / (28.1)
	nijabāhubalonmānaṃ kiṃcidūnaṃ śubhaṃ bhavet // (28.2)
	varaṃ prāṇādhiko dhanvī natu prāṇādhikaṃ dhanuḥ / (29.1)
	dhanuṣā pīḍyamānastu dhanvī lakṣyaṃ na paśyati // (29.2)
	ato nijabalonmānaṃ dhanuḥ syācchubhakārakam / (30.1)
	devānāmuttamaṃ cāpaṃ tato nyūnaṃ ca mānavam // (30.2)
	sārddhapañcamahastantu śreṣṭhaṃ cāpaṃ prakīrtitam / (31.1)
	tad vijñeyaṃ dhanur divyaṃ śaṅkareṇa dhṛtaṃ purā // (31.2)
	tasmāt paraśurāmeṇa tato droṇena dhīmatā / (32.1)
	droṇādgṛhītaṃ pārthena tataḥ sātyakinā dhṛtam // (32.2)
	kṛtayuge mahādevaḥ tretāyāṃ caiva bhārgavaḥ / (33.1)
	dvāpare droṇavipraśca daivaṃ cāpamadhārayat // (33.2)
	caturviṃśāṅgulo hastaś caturhastaṃ dhanur bhavet / (34.1)
	tad bhavenmānuṣaṃ cāpaṃ sarvalakṣaṇasaṃyutam // (34.2)
	triparvaṃ pañcaparvaṃ ca saptaparvaṃ ca kīrtitam / (35.1)
	navaparvaṃ ca kodaṇḍaṃ caturddhā śubhadāyakam // (35.2)
	catuḥparvaṃ ca ṣaṭparvam aṣṭaparvaṃ ca varjayet / (36.1)
	keṣāṃcicca bhaveccāpaṃ vitastinavasaṃmitam // (36.2)
	atijīrṇam apakvaṃ ca jñātidhṛṣṭaṃ tathaiva ca / (37.1)
	dagdhaṃ chinnaṃ na kartavyaṃ bāhyābhyantarahastakam // (37.2)
	guṇahīnaṃ guṇākrāntaṃ kāṇḍadoṣasamanvitam / (38.1)
	galagranthi talagranthi na kartavyaṃ sadā budhaiḥ // (38.2)
	apakvaṃ bhaṅgamāyāti atijīrṇaṃ tu karkaśam / (39.1)
	jñātidhṛṣṭaṃ tu sodvegaṃ kalaho bāndhavaiḥ saha // (39.2)
	dagdhena dahyate veśma chidraṃ buddhivināśanam / (40.1)
	bāhye lakṣyaṃ na labhyeta tathaivābhyantare'pi ca // (40.2)
	hīne tu saṃdhite bāṇe saṃgrāme bhaṅgakārakam / (41.1)
	ākrānte tu punarlakṣye lakṣyaṃ na prāpyate dṛḍham // (41.2)
	galagranthi talagranthi dhanahānikaraṃ dhanuḥ / (42.1)
	etair doṣair vinirmuktaṃ sarvalakṣaṇakārakam // (42.2)
	śārṅgaṃ tu vai dhanurdivyaṃ tadviṣṇoḥ paramāyudham / (43.1)
	vitastisaptamaṃ mānaṃ nirmitaṃ viśvakarmaṇā // (43.2)
	na svarge na ca pātāle na bhūmau kasyacitkare / (44.1)
	taddhanurna vaśaṃ ghāti muktvaikaṃ puruṣottamam // (44.2)
	pauruṣeyaṃ tu yat kāryaṃ bahuyatnena yojitam / (45.1)
	vitastibhiḥ saptabhiśca mitaṃ sarvārthasādhakam // (45.2)
	prāyo jñeyaṃ dhanuḥ śārṅgaṃ gajārohasya sādhanam / (46.1)
	rathināṃ ca padātīnāṃ vāṃśaṃ cāpaṃ prakīrtitam // (46.2)
	guṇānāṃ lakṣaṇaṃ vakṣye yādṛśaṃ kārayedguṇam / (47.1)
	dhanuḥpramāṇaṃ niḥsandhiḥ kāryastriguṇatantubhiḥ // (47.2)
	vartitaḥ syād guṇaḥ sūkṣmaḥ sarvakāryasaho yudhi / (48.1)
	paṭṭasūtraiḥ guṇaḥ kāryaḥ kaniṣṭhāmānasaṃmitaḥ // (48.2)
	abhāve paṭṭasūtrasya hāriṇī snāyuriṣyate / (49.1)
	guṇārtham atha saṃgrāhyāḥ snāyavo mahiṣīgavām // (49.2)
	tatkāle hatagokarṇacarma vā chāgalasya vā / (50.1)
	vilomatanturūpeṇa kuryādvā guṇamuttamam // (50.2)
	pakvavaṃśatvacā kāryo guṇastu sthaviro dṛḍhaḥ / (51.1)
	paṭṭasūtreṇa saṃnaddhaḥ sarvakāryasaho yudhi // (51.2)
	prāpte bhādrapade māse tvagarkasya praśasyate / (52.1)
	tasyāstatra guṇaḥ kāryaḥ pavitraḥ sthāvaro dṛḍhaḥ // (52.2)
	vṛttārkasūtratantūnāṃ hastā aṣṭādaśāḥ smṛtāḥ / (53.1)
	tadvṛttaṃ triguṇaṃ kāryaṃ pramāṇo'yaṃ guṇasya ca // (53.2)
	phalaṃ tu śuddhalohasya sadhāraṃ tīkṣṇamastakam / (54.1)
	yojayed vajralepena sārapakṣānusārataḥ // (54.2)
	ārāmukhaṃ kṣurapraṃ ca gopucchaṃ cārdhacandrakam / (55.1)
	sūcīmukhaṃ ca bhallaṃ ca vatsadantaṃ suvallabham // (55.2)
	karṇikaṃ kākatuṇḍaṃ ca tathā cānye'pyanekaśaḥ / (56.1)
	phalāni deśadeśeṣu bhavanti bahurūpataḥ // (56.2)
	ārāmukhenaiva carma kṣurapreṇa ca kārmukam / (57.1)
	sūcīmukhena kavacam ardhacandreṇa mastakam // (57.2)
	bhallena hṛdayaṃ vedhyaṃ dvibhallena tathaiva ca / (58.1)
	lohaṃ ca kākatuṇḍena lakṣyaṃ gopucchakena ca // (58.2)
	anyadgopucchakaṃ jñeyaṃ śuddhakāṃsyair vinirmitam / (59.1)
	mukhena cāpi kaṇṭhena vedham aṅgulisaṃmitam // (59.2)
	phalasya pāyanaṃ vakṣye divyauṣadhivilepanam / (60.1)
	yena durvedhyavarmāṇi bhedayettarupattravat // (60.2)
	pippalī saindhavaṃ kuṣṭhaṃ gomūtreṇa ca peṣayet / (61.1)
	anena lepayecchastraṃ liptaṃ cāgnau pratāpayet // (61.2)
	aviṣpātaṃ balāviddhaṃ pītamagnau tathauṣadham / (62.1)
	tato nirvāpitaṃ lohaṃ tatra vedhe viśiṣyate // (62.2)
	pañcabhir lavaṇaiḥ piṣṭaṃ madhusikthaiḥ sasarṣapaiḥ / (63.1)
	ebhiḥ pralepayecchastraṃ liptaṃ cāgnau pratāpayet // (63.2)
	śikhigrīvāptavarṇābhaṃ taptaśīrṣaṃ tathauṣadham / (64.1)
	tatastu vimalaṃ jñeyaṃ pāyayecchastram uttamam // (64.2)
	sarvalohāstu ye bāṇā nārācāste prakīrtitāḥ / (65.1)
	pañcabhiḥ pṛthulaiḥ pakṣairyuktāḥ sidhyanti karhicit // (65.2)
	nālikā laghavo bāṇā nālayantreṇa coditāḥ / (66.1)
	yujyante dūrapāteṣu durge yuddheṣu te matāḥ // (66.2)
	sthānānyaṣṭau vidheyāni yojayedbhinnakarmaṇā / (67.2)
	sṛṣṭyaḥ pañca samākhyātā vyāyāḥ pañca prakīrtitāḥ // (67.3)
	agratovāmapādena dakṣiṇaṃ jānu kuñcitam / (68.1)
	ālīḍhe tu prakartakaṃ tathā caivānu kuñcitam // (68.2)
	dakṣiṇaṃ tu purastādvā dūrapāte viśiṣyate / (69.1)
	pādau na vistarau kāryau samau hastapramāṇataḥ // (69.2)
	viśeṣasthānakaṃ jñeyaṃ kūṭalakṣyasya bhedane / (70.1)
	same pāte samau pādau niṣkampaṃ ca susaṃgatau // (70.2)
	asame ca purobhāge hastamātreṇa taṃ viduḥ / (71.1)
	ākuñcitorū dvau tatra jānubhyāṃ dharaṇīgatau // (71.2)
	vyadravadbhuvam āsthāya sthānakaṃ dṛḍhabhedanam / (72.1)
	savyajānugataṃ bhūmau dakṣiṇaṃ ca sukuñcitam // (72.2)
	savyaṃ jānu nataṃ bhūmau dakṣiṇaṃ na ca kuñcitam / (73.1)
	agrato yatra dātavyaṃ taṃ vidyād garuḍaṃ kramam // (73.2)
	padmāsanaṃ prasiddhaṃ tu upaviśya yathākramam / (74.1)
	dhanvinām atra vijñeyaṃ sthānakaṃ śubhalakṣaṇam // (74.2)
	patākā guṇamuṣṭiśca siṃhakarṇastathaiva ca / (75.2)
	matsarī kākatuṇḍī ca yojanīyā yathākramam // (75.3)
	dīrghā tu tarjanī yatra hyāśritāṅguṣṭhamūlakam / (76.1)
	patākā sā ca vijñeyā nālikā dūramokṣaṇe // (76.2)
	tarjanīṃ madhyamāmadhyam aṅguṣṭho viśate yadi / (77.1)
	guṇamuṣṭistu sā jñeyā sthūle nārācamocaṇaiḥ // (77.2)
	aṅguṣṭhamadhyadeśaṃ tu tarjanyagraṃ śubhaṃ sthitam / (78.1)
	siṃhakarṇaḥ sa vijñeyaḥ dṛḍhalakṣyasya vedhane // (78.2)
	aṅguṣṭhanakhamūle tu tarjanyagraṃ susaṃsthitam / (79.1)
	matsarī sā ca vijñeyā sūkṣmalakṣyasya bhedane // (79.2)
	aṅguṣṭhāgre tu tarjanyā mukhaṃ yatra niveśitam / (80.1)
	kākatuṇḍī ca sā jñeyā sthūlalakṣyeṣu yojitā // (80.2)
	sandhānaṃ trividhaṃ proktam adha ūrdhvaṃ samaṃ yadā / (81.1)
	yojayet triprakāraṃ hi kāryeṣvapi yathākramam // (81.2)
	atyantadūrapātitvaṃ same lakṣyaṃ suniścitam / (82.1)
	dṛḍhāskoṭaṃ prakurvīta ūrdhvaṃ sandhānayojitam // (82.2)
	kaiśikaḥ śaramūle ca śaraśūṅge ca sāttvikaḥ / (83.2)
	śravaṇe vatsakarṇaśca grīvāyāṃ bharato bhavet // (83.3)
	aṃsake skandhanāmā ca vyāyāḥ pañca prakīrtitāḥ / (84.1)
	kaiśikaścitrayuddheṣu adholakṣyeṣu sāttvikaḥ // (84.2)
	vatsakarṇaśca vijñeyaḥ bharato dṛḍhabhedane / (85.1)
	dṛḍhabhede ca dūre ca skandhanāmānam uddiśet // (85.2)
	lakṣyaṃ caturvidhaṃ jñeyaṃ sthiraṃ caiva calaṃ tathā / (86.1)
	calācalaṃ dvayacalaṃ iti bhedā yathākramam // (86.2)
	ātmānaṃ susthiraṃ kṛtvā lakṣyaṃ caiva sthiraṃ budhaḥ / (87.1)
	vedhayet triprakāraṃ tu sthiravedhī sa ucyate // (87.2)
	calaṃ tu vedhayedyastu ātmanā sthirasaṃsthitaḥ / (88.1)
	calavedhīti sa prokta ācāryeṇa śivena vai // (88.2)
	dhanvī tu calate yatra sthiralakṣye samāhitaḥ / (89.1)
	calācalaṃ bhavettatra svapnameyam udīritam // (89.2)
	ubhāveva calau yatra lakṣyaṃ vāpi dhanurdharaḥ / (90.1)
	tad vijñeyaṃ dvayacalaṃ śrameṇaiva hi sādhakaḥ // (90.2)
	śrameṇācalitaṃ lakṣyaṃ dūraṃ ca bahubhedanam / (91.1)
	śrameṇa kaṭhinā muṣṭiḥ śīghrasādhanakāriṇī // (91.2)
	śrameṇa citravedhitvaṃ śrameṇa prāpyate jayaḥ / (92.1)
	tasmād gurusamīpe tu śramaḥ kāryo vijānatā // (92.2)
	prathamaṃ vāmahastena yaḥ śramaṃ kurute naraḥ / (93.1)
	tasya cāpakriyāsiddhir jāyate śīghrameva ca // (93.2)
	vāmahastena saṃsiddhe paścāddakṣiṇam ārabhet / (94.1)
	ubhābhyāṃ ca śramaṃ kuryānnārācaiśca śaraistathā // (94.2)
	vāmenaiva śramaṃ kuryāt susiddhe dakṣiṇe kare / (95.1)
	viśākhasthānake caiva tathā vyāye ca kaiśike // (95.2)
	udite bhāskare lakṣyaṃ paścimāyāṃ niveśayet / (96.1)
	aparāhṇe ca kartavyaṃ lakṣyaṃ pūrvadigāśritam // (96.2)
	uttareṇa sadā kāryaṃ praśasyamavarodhakam / (97.1)
	saṃgrāmeṇa vinā kāryaṃ na lakṣyaṃ dakṣiṇāmukham // (97.2)
	ṣaṣṭikāṇḍāntare lakṣyaṃ jyeṣṭhalakṣyaṃ prakīrtitam / (98.1)
	catvāriṃśanmadhyamaṃ ca viṃśatiśca kaniṣṭhakam // (98.2)
	śarāṇāṃ kathitaṃ hyetannārācānām atho śṛṇu // (99.1)
	catvāriṃśat ṣoḍaśaiva nārācānāṃ bhavettataḥ / (100.1)
	catuḥśataiśca kāṇḍānāṃ yo hi lakṣyaṃ samabhyaset / (100.2)
	sūryodaye cāstakāle sa jyeṣṭho dhanvināṃ bhavet // (100.3)
	triśatairmadhyamaścaiva dviśatābhyāṃ kaniṣṭhakaḥ / (101.1)
	lakṣyaṃ ca puruṣonmānaṃ kuryāccandrakasaṃyutam // (101.2)
	ūrdhvavedhī bhavecchreṣṭho nābhivedhī tu madhyamaḥ / (102.1)
	yaḥ pādavedhī lakṣyasya sa kaniṣṭhatamo bhavet // (102.2)
	ataḥ paraṃ pravakṣyāmi śarāṇāṃ lakṣaṇaṃ śubham / (103.1)
	sthūlaṃ caivāti sūkṣmaṃ ca hyapakvapakvabhūmijam // (103.2)
	ādravaṃ yad viśīrṇaṃ ca varjayed īdṛśaṃ śaram / (104.1)
	pūrṇagranthi supakvaṃ ca pāṇḍuraṃ samayāhṛtam // (104.2)
	kaṭhinaṃ vartulaṃ kāṇḍaṃ gṛhṇīyātsupradeśajam / (105.1)
	dvau hastau muṣṭihīnau ca dairghye sthaulye kaniṣṭhikāḥ // (105.2)
	vidheyāḥ śaramāṇe tu candreṇākarṣayettataḥ / (106.1)
	kaṅkahaṃsaśaśādānāṃ matsyādakrauñcakokilāḥ / (106.2)
	gṛdhrāṇāṃ ca kuraṅgānāṃ pakṣā eteṣu śobhanāḥ // (106.3)
	ekasyaiva śarasyaiva catuḥpakṣāṃśca kārayet / (107.1)
	ṣaḍaṅgulapramāṇeṇa pakṣabhedaṃ na kārayet / (107.2)
	daśāṅgulamitāḥ pakṣāḥ śārṅgacāpasya mārgaṇe // (107.3)
	yojyā dṛḍhāścatuḥsaṃkhyāḥ saṃnaddhāḥ snāyuḥ tantubhiḥ / (108.1)
	śarāśca trividhā jñeyāḥ strīpuṃsakanapuṃsakāḥ // (108.2)
	agre sthūlā bhavennārī paścātsthūlo bhavennaraḥ / (109.1)
	samaṃ napuṃsakaṃ jñeyaṃ tallakṣyārthaṃ praśasyate // (109.2)
	dūrapātaṃ yuvatyāśca puruṣo bhedane dṛḍham / (110.1)
	napuṃsako lakṣyabhedī śarāṇāṃ lakṣaṇaṃ viduḥ // (110.2)
	aṣṭamī ca tathāmā ca varjanīyā caturdaśī / (111.1)
	pūrṇimā ca dinaṃ yāvadvarjayeccāpakarmasu // (111.2)
	akālagarjito devo durdinaṃ vā yadā bhavet / (112.1)
	pūrvakāṇḍahate lakṣye anadhyāyaṃ pracakṣate // (112.2)
	śramaṃ ca kurvato yatra bhujaṅgo yadi dṛśyate / (113.1)
	athavā bhajyate cāpaṃ yadaiva śramakarmaṇi // (113.2)
	truṭyate vā guṇo yatra prathame bāṇamokṣaṇe / (114.1)
	śramaṃ tatra na kurvīta śastre matimatāṃ varaḥ // (114.2)
	kriyākapālān vakṣyāmi śramasādhyān suviśrutān / (115.1)
	yeṣāṃ vijñānamātreṇa siddhirbhavati nānyathā // (115.2)
	prathamaṃ cāpamāropya tūlikāṃ vallayet tataḥ / (116.1)
	sthānakaṃ tu tataḥ kuryād bāṇopari karaṃ nyaset // (116.2)
	tolanaṃ dhanuṣaḥ sthairyaṃ kartavyaṃ vāmapāṇinā / (117.1)
	ādānaṃ tu tataḥ kṛtvā sandhānaṃ tu tataḥ param // (117.2)
	lakṣyādākṛṣya cāpena bhūmivedhaṃ na kārayet / (118.1)
	namaskuryuḥ śivaṃ vighnarājaṃ guruvaraṃ raṇe // (118.2)
	yācitavyā gurorājñā bāṇasyākarṣaṇaṃ prati / (119.1)
	prāṇavāyuṃ prayatena bāṇena saha pūrayet // (119.2)
	kumbhakena samākṛṣya huṃkāreṇa visarjayet / (120.1)
	ityabhyāsakriyā kāryā dhanvinā siddhimicchatā // (120.2)
	ṣaṇmāsāt sidhyate muṣṭiḥ śarāḥ saṃvatsareṇa tu / (121.1)
	nārācāstasya sidhyanti yasya tuṣyenmaheśvaraḥ // (121.2)
	puṣpavaddhārayed bāṇaṃ sarpavat pīḍayeddhanuḥ / (122.1)
	dhanavaccintayellakṣyaṃ yadīcchetsiddhimātmanaḥ // (122.2)
	kriyāmicchanti cācāryā dūram icchanti bhārgavāḥ / (123.1)
	rājāno dṛṣṭim icchanti lakṣyam icchanti cetare // (123.2)
	janānurañjanaṃ yena lakṣyaghātāt prajāyate / (124.1)
	hīnenāpīṣuṇā tasmāt praśastaṃ lakṣyavedhanam // (124.2)
	viśākhasthānake sthitvā samaṃ sandhānamācaret / (125.1)
	gopucchamukhabāṇena siṃhakarṇena muṣṭinā // (125.2)
	ākarṣet kaiśikavyāye śikhāmācālayettataḥ / (126.1)
	pūrvāparau samau kāryau samāṃsau niścalau karau // (126.2)
	cakṣuṣī spandayennaiva dṛṣṭiṃ lakṣye niyojayet / (127.1)
	muṣṭinācchāditaṃ lakṣyaṃ śarasyāgre niyojayet // (127.2)
	manomuṣṭigataṃ dhyātvā tataḥ kāṇḍaṃ visarjayet / (128.1)
	sa ca lakṣyeṣu kartavyo lakṣye yodho jitaśramaḥ // (128.2)
	ādānaṃ caiva tūṇīrāt sandhānaṃ karṣaṇaṃ tathā / (129.1)
	kṣepaṇaṃ ca tvarāyukto bāṇasya kurute tu yaḥ // (129.2)
	nityābhyāsavaśāt tasya śīghrasādhanatā bhavet // (130.0)
	pratyālīḍhe kṛte sthāne adhaḥ sandhānamācaret / (131.1)
	muṣṭyā patākayā bāṇaṃ strīsaṃjñaṃ dūrapātanam // (131.2)
	darduravad upasthāya hyūrdhvaṃ sandhānamācaret / (132.2)
	skandhavyāyena vajrasya muṣṭyā puṃmārgaṇe na ca / (132.3)
	atyantasauṣṭhavaṃ bāhvor jāyate dṛḍhabheditā // (132.4)
	sūcīmukhā mīnapucchā bhrāmarī ca tṛtīyakā / (133.1)
	śarāṇāṃ gatayastisraḥ praśastāḥ kathitāḥ budhaiḥ // (133.2)
	sūcīmukhā gatistasya sāyakasya prajāyate / (134.1)
	patraṃ vilokitavyaṃ ca athavā hīnapatrakam // (134.2)
	karkaśe na tu cāpena yat kṛṣyeddhīnamuṣṭinā / (135.1)
	matsyapucchā gatistasya sāyakasya prakīrtitā // (135.2)
	bhrāmarī kathitā hyeṣā sadbhiśca śramakarmaṇi / (136.1)
	ṛjutve na vinā yāti kṣepyamānastu sāyakaḥ // (136.2)
	vāmagā dakṣiṇā caiva ūrdhvagādhogatā tathā / (137.1)
	catasro gatayaḥ proktāḥ bāṇaskhalanahetavaḥ // (137.2)
	kampate guṇamuṣṭistu mārgaṇasya tu pṛṣṭhataḥ / (138.1)
	saṃmukhīsyād dhanurmuṣṭistadā vāme gatirbhavet // (138.2)
	grahaṇaṃ śithilaṃ yasya ṛjutvena vivarjitam / (139.1)
	pārśve tu dakṣiṇaṃ yāti sāyakasya na saṃśayaḥ // (139.2)
	ūrdhvaṃ bhaveccāpamuṣṭir guṇamuṣṭiradho bhavet / (140.1)
	samukto mārgaṇo lakṣyādūrdhvaṃ yāti na saṃśayaḥ // (140.2)
	ākarṣaṇe caiva bāṇasya cāpe muṣṭiradho bhavet / (141.1)
	guṇamuṣṭir bhavedūrdhvaṃ tadādhogāminī gatiḥ // (141.2)
	lakṣyabāṇāgradṛṣṭīṇāṃ saṃhatistu yadā bhavet / (142.1)
	tadānīm ujjhito bāṇo lakṣyānna calati dhruvam // (142.2)
	nirdoṣaḥ śabdahīnaśca samamuṣṭidvayojjhitaḥ / (143.1)
	bhinatti dṛḍhabhedyāni sāyako nātra saṃśayaḥ // (143.2)
	ākṛṣṭastejito yaśca viśuddho gāḍhamujjhitaḥ / (144.1)
	naro nāgāśca kāyeṣu na sa tiṣṭhati mārgaṇaḥ // (144.2)
	yasya tṛṇasamā bāṇā yat saṃdhānasamaṃ dhanuḥ / (145.1)
	yasya prāṇasamā maurvī sa dhanvī dhanvināṃ varaḥ // (145.2)
	ayaścarmaghaṭaścaiva mṛtpiṇḍaśca catuṣṭayam / (146.1)
	yo bhinatti na tasyeṣur vajriṇāpi ca bādhyate // (146.2)
	sārdhāṅgulapramāṇena lohapātrāṇi kārayet / (147.1)
	tāni bhittvaikabāṇena dṛḍhaghātī bhavennaraḥ // (147.2)
	caturviṃśaticarmāṇi yo bhinattīṣuṇā naraḥ / (148.1)
	tasya bāṇo gajendrasya kāyaṃ nirbhidya gacchati // (148.2)
	bhrāmyajjale ghaṭo vedhyaḥ cakre mṛtpiṇḍakaṃ tathā / (149.1)
	bhramantaṃ bhedayedyastu dṛḍhabhedī sa ucyate // (149.2)
	ayastu kākatuṇḍena carma cārāmukhena hi / (150.1)
	mṛtpiṇḍaṃ ca ghaṭaṃ caiva vidhyetsūcīmukhena vai // (150.2)
	bāṇabhaṅgakarāvarttaṃ kāṣṭhacchedanam eva ca / (151.1)
	bindukaṃ caiva yugakaṃ yo vetti sa jayī bhavet // (151.2)
	lakṣyasthāne dhṛtaṃ kāṇḍaṃ saṃmukhaṃ chedayettataḥ / (152.1)
	kiṃcinmuṣṭiṃ vidhāya svāṃ tiryag dviphalakeṣuṇā // (152.2)
	saṃmukhaṃ bāṇam āyāntaṃ tiryagbāṇaṃ na saṃcaret / (153.1)
	prāptaṃ śareṇa yaśchindyād bāṇacchedī sa ucyate // (153.2)
	kāṣṭhe 'śvakeśaṃ saṃyamya tatra baddhvā varāṭikām // (154.1)
	hastena bhrāmyamāṇaṃ ca yo hanti sa dhanurdharaḥ // (155.0)
	pañcaviddhaṃ nyasecchastraṃ śuddhaṃ bandhukapuṣpavat / (156.1)
	hāstikaṃ bindukaṃ yastu citrabhedī sa ucyate // (156.2)
	lakṣyaviddhaṃ kāṣṭhaṃ kṣipraṃ dūramūrūrddha vapuḥ sthitam / (157.1)
	svayaṃ prāptaśaraṃ pṛṣṭhe ūrdhvapucchamukhena hi // (157.2)
	yo hanti śarayugmena śīghrasaṃdhānayogataḥ / (158.1)
	saḥ syāddhanurbhṛtāṃ śreṣṭhaḥ pūjitaḥ sarvapārthivaiḥ // (158.2)
	lakṣyasthāne nyaset kāṣṭhaṃ sādraṃ gopucchasannibham / (159.1)
	yaḥ chindyāttaṃ kṣurapreṇa kāṣṭhavedhī sa yāyate // (159.2)
	lakṣyasthāne nyaset kāṃsyaṃ pātraṃ hastadvayāntare / (160.1)
	tāḍayeccharkarābhistaṃ śabdaḥ saṃjāyate yadā // (160.2)
	yatropalabhyate śabdaḥ samyak taṃ tatra cintayet / (161.1)
	karmendriyamanoyogāllakṣyaṃ niścayatāṃ nayet // (161.2)
	punaḥ śarkayā bhinnaṃ tāḍayecchabdahetave / (162.1)
	tato bāṇena taṃ hanyāt tadavadhānena dhīmatā / (162.2)
	etacca duṣkaraṃ karma bhāgyāt kasyāpi sidhyati // (162.3)
	atha śramavidhiṃ kuryād yāvat siddhiḥ prajāyate / (163.1)
	śrame siddhe ca varṣāsu naiva grāhyaṃ dhanuṣkare // (163.2)
	pūrvābhyāsasya śastrāṇām avismaraṇahetave / (164.1)
	māsadvayaṃ śramaṃ kuryāt prati varṣaṃ śaradṛtau // (164.2)
	jāte cāśvayuje māsi navamī devatā dine / (165.1)
	pūjayed īśvarīṃ caṇḍīṃ guruṃ śāstrāṇi vājigaḥ // (165.2)
	viprebhyo dakṣiṇāndadyāt kumārīḥ pūjayettataḥ / (166.1)
	devyai paśubaliṃ dadyādgītavāditramaṅgalaiḥ // (166.2)
	śūlena pāhi no devi pāhi khaḍgeṇa cāmbike / (167.1)
	ghaṇṭāsvanena naḥ pāhi cāpajyāniḥsvanena ca // (167.2)
	prācyāṃ rakṣa pratīcyāṃ ca caṇḍike rakṣa dakṣiṇe / (168.1)
	bhrāmaṇenātmaśūlasya uttarasyāṃ tatheśvari // (168.2)
	saumyāni yāni rūpāṇi trailokye vicaranti te / (169.1)
	yāni cātyarthaghorāṇi tai rakṣāsmān tathā bhuvam // (169.2)
	tatastu sādhayenmantrān vedoktān āgamoditān / (170.1)
	astrāṇāṃ karmasiddhyarthaṃ japahomavidhānataḥ // (170.2)
	brāhmaṃ nārāyaṇaṃ śaivamaindraṃ vāyavyavāruṇe / (171.1)
	āgneyaṃ vāpi cāstrāṇi gurudattāni sādhayet // (171.2)
	manovākkarmabhir vyāptaṃ labdhāstreṇa śuciṣmatā / (172.1)
	apātram asamarthaṃ ca dahantyastrāṇi puruṣam // (172.2)
	prayogaṃ copasaṃhāraṃ yo vetti sa dhanurdharaḥ / (173.1)
	sāmānye karmaṇi prājño naivāstrāṇi prayojayet // (173.2)
	hastārke lāṅgalīkandaṃ gṛhītvā tasya lepataḥ / (174.1)
	śūrasyāpi raṇe puṃso darpaṃ harati tatkṣaṇāt // (174.2)
	gṛhītvā yoganakṣatrairapāmārgasya mūlakam / (175.1)
	lepamātreṇa vīrāṇāṃ sarvaśastranivāraṇam // (175.2)
	adhaḥpuṣpī śaṅkhapuṣpī lajjāluḥ girikarṇikā / (176.1)
	nīlinī sahadevī ca patramauñjārkayostathā // (176.2)
	viṣṇukrāntā ca sarvāsāṃ jaṭā grāhyā raverdine / (177.1)
	baddhvā bhuje vilepād vā kāye sarvāstrāpavārakaḥ // (177.2)
	sarvavyāghrādisattvāṇāṃ bhūtādīṇāṃ na jāyate / (178.1)
	bhītistasya na tiryagbhyo mātaro'ṣṭau śarīrake // (178.2)
	gṛhītaṃ hastanakṣatre cūrṇaṃ chuchundarī bhavet / (179.1)
	tatprabhāvādgajaḥ puṃsāṃ saṃmukhenaiti niścitam // (179.2)
	chuchandarīśrīphalasya cūrṇam ālipya gātrake / (180.1)
	āghrāya gandhaṃ dviradaścātimatto madaṃ tyajet // (180.2)
	puṣyārkotpāṭite mūle pūgena mukhasaṃsthite / (181.1)
	dehaṃ sphuṭati notīkṣṇaṃ maṇḍalāgre raṇe nṝṇām // (181.2)
	gāmbhāryā uttaraṃ mūlaṃ mukhasya saṃmukhāgatam / (182.1)
	śastraughaṃ vārayettatra puṣyārke vidhinoddhṛtam // (182.2)
	śubhrāyāḥ śarapuṅkhāyā jaṭā nīlī jaṭā tathā / (183.1)
	bhuje śirasi vaktre vā sthitā śastranivārikā // (183.2)
	bhūtāhicorabhītighnī gṛhītvā puṣyabhāskare // (184.0)
	prathamaṃ kriyate snānaṃ śvetavastrāvṛto bhavet // (185.1)
	śastrāṇi cāpi sampūjya rakṣāmantraṃ japettataḥ / (186.1)
	senāpatiṃ gajārohān aśvārohāṃśca sarvataḥ // (186.2)
	mukhyān anyānapi dhanair vastraiśca paridhāpayet / (187.1)
	pūrvaṃ sārathimāropya rathe sajjet tataḥ svayam // (187.2)
	catuḥśataiśca kāṇḍāṇāṃ tūṇīraṃ paripūrayet / (188.1)
	śaṅkhaṃ cakraṃ gadāṃ śaktiṃ mudgaraṃ parighaṃ tathā // (188.2)
	nārācaṃ paraśuṃ kuntaṃ paṭṭiśādīni saṃnyaset / (189.1)
	narasthānagajāṣṭasya svayaṃ samaram ārohet // (189.2)
	kaṭibaddhaikatūṇīraḥ khaḍgaśaktidhanurdharaḥ / (190.1)
	tato 'rjunasya nāmāṇi viṣṇusmaraṇapūrvakam // (190.2)
	japettataḥ pratiṣṭheta caturaṅgabalair yutaḥ // (191.0)
	maṅgalaṃ bhagavān viṣṇurmaṅgalaṃ garuḍadhvajaḥ / (192.1)
	maṅgalaṃ puṇḍarīkākṣo maṅgalāyatanaṃ hariḥ // (192.2)
	lābhasteṣāṃ jayasteṣāṃ kutasteṣāṃ parājayaḥ / (193.1)
	yeṣām indīvaraśyāmo hṛdayastho janārdanaḥ // (193.2)
	arjunaḥ phālguno jiṣṇuḥ kirīṭī śvetavāhanaḥ / (194.1)
	bībhatsur vijayaḥ kṛṣṇaḥ savyasācī dhanañjayaḥ // (194.2)
	ityarjunasya nāmāṇi saṃsmaret prayato naraḥ // (195.0)
	khadvayaṃ surarddhīndunetrair akṣauhiṇī matā / (196.1)
	akṣauhiṇī pradiṣṭā ca rathāṇāṃ varmadhāriṇām // (196.2)
	saṃkhyāgaṇitatattvajñaiḥ sahasrāṇy ekaviṃśati / (197.1)
	uparyaṣṭau śatānyāhuḥ tathā bhūpaśca saptatiḥ // (197.2)
	gajāṇāṃ ca parimāṇametadeva vinirdiśet / (198.1)
	pañcaṣaṣṭisahasrāṇi ṣaṭśatāni daśopari // (198.2)
	hayāṇāṃ ca parimāṇam etad eva suniścitam / (199.1)
	jñeyaṃ lakṣaṃ padātīnāṃ sahasrāṇi tathā nava // (199.2)
	śatāni trīṇi pañcāśacchūrāṇāṃ śastradhāriṇām / (200.1)
	pañcaṣaṣṭisahasrāṇi tathāśvāṇāṃ śatāni ca // (200.2)
	daśottarāṇi gāyanti saṃkhyātattvavido janāḥ // (201.0)
	mahākṣauhiṇī kāryā rathākoṭibhatāḥ smṛtāḥ // (202.1)
	saptatriṃśacca lakṣāṇi gīyante tattvavedibhiḥ / (203.1)
	dvādaśaiva sahasrāṇi tathā śatacatuṣṭayam // (203.2)
	proktāni navatis tadvadevameva gajā matāḥ / (204.1)
	aśvāścatuḥkoṭimitā lakṣaṃ caikādaśaiva tu // (204.2)
	saptatriṃśatsahasrāṇi tathā śatacatuṣṭayam / (205.1)
	saptabhiścaiva saṃkhyātāḥ procyante pattayastathā // (205.2)
	ṣaṭkoṭyo 'śītilakṣāṇi pañcādhikaśatānyapi / (206.1)
	dviṣaṣṭiṃ ca sahasrāṇi tathā śatacatuṣṭayam // (206.2)
	agre rathā gajāḥ pṛṣṭhe tatpṛṣṭhe ca padātayaḥ / (207.1)
	pārśvayośca hayāḥ kāryā vyūhasaṃkhyāvidhiḥ smṛtaḥ // (207.2)
	ardhacandraṃ ca candraṃ ca śakaṭaṃ makaraṃ tathā / (208.1)
	kamalaṃ śreṇikāṃ gulmaṃ vyūhān evaṃ prakalpate // (208.2)
	ye rājaputrāḥ sāmantāḥ āptāḥ sevakajātayaḥ / (209.1)
	rakṣaṇīyāḥ prayatne na sadaiva hitakāriṇaḥ // (209.2)
	yasmin raṇe yaḥ puruṣaḥ pradhānaḥ sa sarvayatnena hi rakṣaṇīyaḥ / (210.1)
	tasmin vinaṣṭe kila sarvabhūte sarve'pi yodhāstvabalā bhavanti // (210.2)
	saṃgrāmasārabhūtaṃ ca śāstrajñam anuvāsi cet / (211.1)
	api ca svaśriyai sainyaṃ vṛtheyaṃ muṇḍamaṇḍalī // (211.2)
	api pañcaśatāḥ śūrā gṛhṇanti mahatīṃ camūm / (212.1)
	athavā pañca ṣaṭsapta vijayante 'nuvartinaḥ // (212.2)
	dhanuḥsaṃhatiśuddhātmā rājāno mukhadurbalāḥ / (213.1)
	ā karṇapalitā yodhāḥ saṃgrāme jayavādinaḥ // (213.2)
	parasparānuraktā ye yodhāḥ śārṅgadhanurdharāḥ / (214.1)
	yuddhajñāstu rathārūḍhāste jayanti raṇe ripūn // (214.2)
	ekaḥ kāpuruṣādīrṇo dārayenmahatīṃ camūm / (215.1)
	taddīrṇam anudīryante yodhāḥ śūratamā api // (215.2)
	durnivāratayā caiva samagrāṃ mahatīṃ camūm / (216.1)
	apāmiva mahāvegas trāsayet kuśalānapi // (216.2)
	api bhagneṣu sainyeṣu vidruteṣu nivartate / (217.1)
	pade pade'śvamedhasya labhate phalamakṣayam // (217.2)
	dvāvimau puruṣau loke sūryamaṇḍalabhedinau / (218.1)
	parivrāḍ yogayuktaśca raṇe cābhimukho hataḥ // (218.2)
	yatra yatra hataḥ śūraḥ śatrubhiḥ pariveṣṭitaḥ / (219.1)
	akṣayaṃ labhate lokaṃ yadi dainyaṃ na bhāṣate // (219.2)
	mūrchitaṃ naiva vikalaṃ nāśastraṃ nānyayodhinam / (220.1)
	palāyamāṇaṃ śaraṇaṃ gataṃ caiva na hiṃsayet // (220.2)
	bhīruḥ palāyamāṇo'pi na hantavyo balīyasā / (221.1)
	kadācicchūratāṃ yāti śaraṇe kṛtavismṛtaḥ // (221.2)
	samprūjya mahatīṃ senāṃ caturaṅgāṃ mahīpatiḥ / (222.1)
	vyūhayitvā parān śūrān sthāpayejjayalipsayā // (222.2)
	alpāyāṃ vā mahatyāṃ vā senāyāmiti niścayaḥ / (223.1)
	harṣo yodhagaṇasyāpi jayalakṣaṇam ucyate // (223.2)
	anvevaṃ vāyavo yānti dakṣiṇe ca vayāṃsi ca / (224.1)
	anusarve'pi piśitā yasya yānti raṇe jayaḥ // (224.2)
	apūrṇaṃ caiva mantavyaṃ sampūrṇenaiva sidhyati / (225.1)
	tasmāddhairyaṃ prakartavyaṃ hantavyā paravāhinī // (225.2)
	jīvallakṣmī mṛte svargaḥ kīrtiśca dharaṇītale / (226.1)
	tasmāddhairyaṃ vidhātavyaṃ hantavyā paravāhinī // (226.2)
	iti śrīmatsadāśivaprokto dhanurvedaḥ samāptaḥ // (227.0)
	