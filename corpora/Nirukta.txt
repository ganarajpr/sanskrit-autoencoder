samāmnāyaḥ samāmnātaḥ // (1.0)
	sa vyākhyātavyaḥ // (2.0)
	tamimaṃ samāmnāyaṃ nighaṇṭava ityācakṣate // (3.0)
	nighaṇṭavaḥ kasmāt // (4.0)
	nigamā ime bhavanti // (5.0)
	chandobhyaḥ samāhṛtya samāhṛtya samāmnātāḥ // (6.0)
	te nigantava eva santo nigamanānnighaṇṭava ucyanta ityaupamanyavaḥ // (7.0)
	api vā hananādeva syuḥ // (8.0)
	samāhatā bhavanti // (9.0)
	yadvā samāhṛtā bhavanti // (10.0)
	tad yāni catvāri padajātāni nāmākhyāte copasarganipātāśca tānīmāni bhavanti // (11.0)
	tatraitannāmākhyātayor lakṣaṇaṃ pradiśanti // (12.0)
	bhāvapradhānam ākhyātam // (13.0)
	sattvapradhānāni nāmāni // (14.0)
	tad yatrobhe bhāvapradhāne bhavataḥ pūrvāparībhūtaṃ bhāvamākhyātenācaṣṭe // (15.0)
	vrajati pacatīti // (16.0)
	upakramaprabhṛtyapavargaparyantaṃ mūrtaṃ sattvabhūtaṃ sattvanāmabhiḥ // (17.0)
	vrajyā paktir iti // (18.0)
	ada iti sattvānāmupadeśaḥ // (19.0)
	gauraśvaḥ puruṣo hastīti // (20.0)
	bhavatīti bhāvasya // (21.0)
	āste śete vrajati tiṣṭhatīti // (22.0)
	