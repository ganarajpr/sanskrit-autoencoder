jayati sa dainyagadākulam akhilam idaṃ paśyato jagad yasya / (1.1)
	hṛdayasthaiva galitvā jātā rasarūpiṇī karuṇā // (1.2)
	pītāmbaro'tha balijinnāgakṣayabahalarāgagaruḍacaraḥ / (2.1)
	jayati sa haririva harajo vidalitabhavadainyaduḥkhabharaḥ // (2.2)
	mūrchitvā harati rujaṃ bandhanamanubhūya muktido bhavati / (3.1)
	amarīkaroti sumṛtaḥ ko 'nyaḥ karuṇākaraḥ sūtāt // (3.2)
	suragurugodvijahiṃsāpāpakalāpodbhavaṃ kilāsādhyam / (4.1)
	tadapi ca śamayati yasmāt ko 'nyas tasmāt pavitrataraḥ // (4.2)
	tasya svayaṃ hi sphurati prādurbhāvaḥ sa śāṃkaraḥ ko 'pi / (5.1)
	kathamanyathā hi śamayati vilasanmātrācca pāparujam // (5.2)
	rasabandhaśca sa dhanyaḥ prārambhe yasya satatamiva karuṇā / (6.1)
	siddhe rase kariṣye mahīmahaṃ nirjarāmaraṇam // (6.2)
	ye cātyaktaśarīrā haragaurīsṛṣṭijāṃ tanuṃ prāptāḥ / (7.1)
	vandyāste rasasiddhā mantragaṇāḥ kiṃkarā yeṣām // (7.2)
	sukṛtaphalaṃ tāvadidaṃ sukule yajjanma dhīśca tatrāpi / (8.1)
	sāpi ca sakalamahītalatulanaphalā bhūtalaṃ ca suvidheyam // (8.2)
	bhūtalavidheyatāyāḥ phalamarthāste ca vividhabhogaphalāḥ / (9.1)
	bhogāḥ santi śarīre tadanityamaho vṛthā sakalam // (9.2)
	iti dhanaśarīrabhogān matvānityān sadaiva yatanīyam / (10.1)
	muktau sā ca jñānāt taccābhyāsāt sa ca sthire dehe // (10.2)
	tatsthairyaṃ na samarthaṃ rasāyanaṃ kimapi mūlalohādi / (11.1)
	svayamasthirasvabhāvaṃ dāhyaṃ kledyaṃ ca śoṣyaṃ ca // (11.2)
	kāṣṭhauṣadhyo nāge nāgaṃ vaṅge vaṅgamapi līyate śulve / (12.1)
	śulvaṃ tāre tāraṃ kanake kanakaṃ ca līyate sūte // (12.2)
	paramātmanīva niyataṃ layo yatra sarvasattvānām / (13.1)
	eko'sau rasarājaḥ śarīramajarāmaraṃ kurute // (13.2)
	amṛtatvaṃ hi bhajante haramūrtau yogino yathā līnāḥ / (14.1)
	tadvatkavalitagagane rasarāje hemalohādyāḥ // (14.2)
	sthiradeho'bhyāsavaśātprāpya jñānaṃ guṇāṣṭakopetam / (15.1)
	prāpnoti brahmapadaṃ na punarbhavāvāsaduḥkhena // (15.2)
	ekāṃśena jaganti ca viṣṭabhyāvasthitaṃ paraṃ jyotiḥ / (16.1)
	pādaistribhistadamṛtaṃ sulabhaṃ na viraktimātreṇa // (16.2)
	na hi dehena kathaṃcid vyādhijarāmaraṇaduḥkhavidhureṇa / (17.1)
	kṣaṇabhaṅgureṇa sūkṣmaṃ tadbrahmopāsituṃ śakyam // (17.2)
	nāmāpi yogasiddheḥ ko gṛhṇīyādvinā śarīreṇa / (18.1)
	yadyogagamyamamalaṃ manaso'pi na gocaraṃ tattvam // (18.2)
	yajñāddānāttapaso vedādhyayanāddamātsadācārāt / (19.1)
	atyantaṃ śreyaḥ kila yogavaśādātmasaṃvittiḥ // (19.2)
	galitānalpavikalpasarvārthavivarjitaś cidānandaḥ / (20.1)
	sphurito'pyasphuritatanoḥ karoti kiṃ jantuvargasya // (20.2)
	bhrūyugamadhyagataṃ yacchikhividyunnirmalaṃ jagadbhāsi / (21.1)
	keṣāṃcit puṇyakṛtām unmīlati cinmayaṃ jyotiḥ // (21.2)
	paramānandaikamayaṃ paramaṃ jyotiḥsvabhāvamavikalpam / (22.1)
	vigalitasarvakleśaṃ jñeyaṃ śāntaṃ svayaṃsaṃvedyam // (22.2)
	tasminnādhāya manaḥ sphuradakhilaṃ jagatpaśyan / (23.1)
	utsannakarmabandho brahmatvamihaiva cāpnoti // (23.2)
	astaṃ hi yānti viṣayāḥ prāṇāntaḥkaraṇasaṃyogāt / (24.1)
	sphuraṇaṃ nendriyatamasāṃ nātaḥ sphurataśca duḥkhasukhe // (24.2)
	rāgadveṣavimuktāḥ satyācārā narā mṛṣārahitāḥ / (25.1)
	sarvatra nirviśeṣā bhavanti cidbrahmasaṃsparśāt // (25.2)
	tiṣṭhantyaṇimādiyutā vilasaddehā mudā sadānandāḥ / (26.1)
	ye brahmabhāvamamṛtaṃ samprāptāścaiva kṛtakṛtyāḥ // (26.2)
	āyatanaṃ vidyānāṃ mūlaṃ dharmārthakāmamokṣāṇām / (27.1)
	śreyaḥ paraṃ kimanyat śarīramajarāmaraṃ vihāyaikam // (27.2)
	pramāṇato'pi pratyakṣādyo na jānāti sūtakam / (28.1)
	adṛṣṭavigrahaṃ devaṃ kathaṃ jñāsyati cinmayam // (28.2)
	yajjarayā jarjaritaṃ kāsaśvāsādiduḥkhavaśamāptam / (29.1)
	yogyaṃ tanna samādhau pratihatabuddhīndriyaprasaram // (29.2)
	bālaḥ ṣoḍaśavarṣo viṣayarasāsvādalampaṭaḥ parataḥ / (30.1)
	jātaviveko vṛddho martyaḥ kathamāpnuyānmuktim // (30.2)
	asminn eva śarīre yeṣāṃ paramātmano na saṃvedaḥ / (31.1)
	dehatyāgādūrdhvaṃ teṣāṃ tadbrahma dūrataram // (31.2)
	brahmādayo yajante yasmin divyāṃ tanuṃ samāśritya / (32.1)
	jīvanmuktāścānye kalpāntasthāyino munayaḥ // (32.2)
	tasmājjīvanmuktiṃ samīhamānena yoginā prathamam / (33.1)
	divyā tanurvidheyā haragaurīsṛṣṭisaṃyogāt // (33.2)
	tasyāpi sādhanavidhau sudhiyā pratikarmanirmalāḥ prathamam / (34.1)
	aṣṭādaśasaṃskārā vijñātavyāḥ prayatnena // (34.2)
	