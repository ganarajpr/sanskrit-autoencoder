śriyaṃ sarasvatīṃ gaurīṃ gaṇeśaṃ skandamīśvaram / (1.1)
	brahmāṇaṃ vahnimindrādīn vāsudevaṃ namāmyaham // (1.2)
	naimiṣe harimījānā ṛṣayaḥ śaunakādayaḥ / (2.1)
	tīrthayātrāprasaṅgena svāgataṃ sūtamabruvan // (2.2)
	ṛṣaya ūcuḥ / (3.1)
	sūta tvaṃ pūjito 'smābhiḥ sārātsāraṃ vadasva naḥ / (3.2)
	yena vijñānamātreṇa sarvajñatvaṃ prajāyate // (3.3)
	sūta uvāca / (4.1)
	sārātsāro hi bhagavān viṣṇuḥ sargādikṛdvibhuḥ / (4.2)
	brahmāhamasmi taṃ jñātvā sarvajñatvaṃ prajāyate // (4.3)
	dve brahmaṇī veditavye śabdabrahma paraṃ ca yat / (5.1)
	dve vidye veditavye hi iti cātharvaṇī śrutiḥ // (5.2)
	ahaṃ śukaś ca pailādyā gatvā badarikāśramam / (6.1)
	vyāsaṃ natvā pṛṣṭavantaḥ so 'smān sāramathābravīt // (6.2)
	vyāsa uvāca / (7.1)
	śukādyaiḥ śṛṇu sūta tvaṃ vaśiṣṭho māṃ yathābravīt / (7.2)
	brahmasāraṃ hi pṛcchantaṃ munibhiś ca parātparam // (7.3)
	vasiṣṭha uvāca / (8.1)
	dvaividhyaṃ brahma vakṣyāmi śṛṇu vyāsākhilānugam / (8.2)
	yathāgnirmāṃ purā prāha munibhirdaivataiḥ saha // (8.3)
	purāṇaṃ paramāgneyaṃ brahmavidyākṣaraṃ param / (9.1)
	ṛgvedādyaparaṃ brahma sarvadevasukhāvaham // (9.2)
	agninoktaṃ purāṇam yad āgneyaṃ brahmasaṃmitam / (10.1)
	bhuktimuktipradaṃ divyaṃ paṭhatāṃ śṛṇvatāṃ nṛṇām // (10.2)
	kālāgnirūpiṇam viṣṇuṃ jyotirbrahma parātparam / (11.1)
	munibhiḥ pṛṣṭavān devaṃ pūjitaṃ jñānakarmabhiḥ // (11.2)
	vasiṣṭha uvāca / (12.1)
	saṃsārasāgarottāranāvaṃ brahmeśvaraṃ vada / (12.2)
	vidyāsāraṃ yadviditvā sarvajño jāyate naraḥ // (12.3)
	agnir uvāca / (13.1)
	viṣṇuḥ kālāgnirudro 'haṃ vidyāsāraṃ vadāmi te / (13.2)
	vidyāsāraṃ purāṇaṃ yat sarvaṃ sarvasya kāraṇaṃ // (13.3)
	sargasya pratisargasya vaṃśamanvantarasya ca / (14.1)
	vaṃśānucaritādeś ca matsyakūrmādirūpadhṛk // (14.2)
	dve vidye bhagavān viṣṇuḥ parā caivāparā ca ha / (15.1)
	ṛgyajuḥsāmātharvākhyā vedāṅgāni ca ṣaḍ dvija // (15.2)
	śikṣā kalpo vyākaraṇaṃ niruktaṃ jyotiṣāṃ gatiḥ / (16.1)
	chando 'bhidhānaṃ mīmāṃsā dharmaśāstraṃ purāṇakam // (16.2)
	nyāyavaidyakagāndharvaṃ dhanurvedo 'rthaśāstrakam / (17.1)
	apareyaṃ parā vidyā yayā brahmābhigamyate // (17.2)
	yattadadṛśyamagrāhyam agotracaraṇam dhruvam / (18.1)
	viṣṇunoktaṃ yathā mahyaṃ devebhyo brahmaṇā purā / (18.2)
	tathā te kathayiṣyāmi hetuṃ matsyādirūpiṇam // (18.3)
	ity ādimahāpurāṇe āgneye praśno nāma prathamo 'dhyāyaḥ // (19.1)
	