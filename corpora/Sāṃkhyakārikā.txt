duḥkhatrayābhighātājjijñāsā tadapaghātake hetau / (1.1)
	dṛṣṭe sāpārthā cen naikāntātyantato 'bhāvāt // (1.2)
	dṛṣṭavad ānuśravikaḥ sa hyaviśuddhikṣayātiśayayuktaḥ / (2.1)
	tadviparītaḥ śreyān vyaktāvyaktajñavijñānāt // (2.2)
	mūlaprakṛtir avikṛtir mahadādyāḥ prakṛtivikṛtayaḥ sapta / (3.1)
	ṣoḍaśakas tu vikāro na prakṛtir na vikṛtiḥ puruṣaḥ // (3.2)
	dṛṣṭam anumānam āptavacanaṃ ca sarvapramāṇasiddhatvāt / (4.1)
	trividhaṃ pramāṇam iṣṭaṃ prameyasiddhiḥ pramāṇāddhi // (4.2)
	prativiṣayādhyavasāyo dṛṣṭaṃ trividham anumānam ākhyātam / (5.1)
	tal liṅgaliṅgipūrvakam āptaśrutir āptavacanaṃ tu // (5.2)
	sāmānyatas tu dṛṣṭād atīndriyāṇām pratītir anumānāt / (6.1)
	tasmād api cāsiddham parokṣam āptāgamāt siddham // (6.2)
	atidūrāt sāmīpyād indriyaghātānmano'navasthānāt / (7.1)
	saukṣmyād vyavadhānād abhibhavāt samānābhihārācca // (7.2)
	saukṣmyāt tadanupalabdhir nābhāvāt kāryatas tadupalabdhiḥ / (8.1)
	mahadādi tacca kāryam prakṛtivirūpaṃ sarūpaṃ ca // (8.2)
	asadakaraṇād upādānagrahaṇāt sarvasambhavābhāvāt / (9.1)
	śaktasya śakyakaraṇāt kāraṇabhāvācca satkāryam // (9.2)
	hetumad anityam avyāpi sakriyam anekam āśritaṃ liṅgam / (10.1)
	sāvayavaṃ paratantraṃ vyaktaṃ viparītam avyaktam // (10.2)
	triguṇam aviveki viṣayaḥ sāmānyam acetanaṃ prasavadharmi / (11.1)
	vyaktaṃ tathā pradhānaṃ tadviparītas tathā ca pumān // (11.2)
	prītyaprītiviṣādātmakāḥ prakāśapravṛttiniyamārthāḥ / (12.1)
	anyonyābhibhavāśrayajananamithunavṛttayaśca guṇāḥ // (12.2)
	sattvaṃ laghu prakāśakam iṣṭam upaṣṭambhakaṃ calaṃ ca rajaḥ / (13.1)
	guru varaṇakam eva tamaḥ pradīpavaccārthato vṛttiḥ // (13.2)
	avivekyādi hi siddhaṃ traiguṇyāt tadviparyayābhāvāt / (14.1)
	kāraṇaguṇātmakatvāt kāryasyāvyaktam api siddham // (14.2)
	bhedānāṃ parimāṇāt samanvayācchaktitaḥ pravṛtteśca / (15.1)
	kāraṇakāryavibhāgād avibhāgād vaiśvarūpasya // (15.2)
	kāraṇam astyavyaktaṃ pravartate triguṇataḥ samudayācca / (16.1)
	pariṇāmataḥ salilavat pratipratiguṇāśrayaviśeṣāt // (16.2)
	saṃghātaparārthatvāt triguṇādiviparyayād adhiṣṭhānāt / (17.1)
	puruṣo 'sti bhoktṛbhāvāt kaivalyārthaṃ pravṛtteśca // (17.2)
	jananamaraṇakaraṇānāṃ pratiniyamād ayugapat pravṛtteśca / (18.1)
	puruṣabahutvaṃ siddhaṃ traiguṇyaviparyayāccaiva // (18.2)
	tasmācca viparyāsāt siddhaṃ sākṣitvam asya puruṣasya / (19.1)
	kaivalyam mādhyasthyaṃ draṣṭṛtvam akartṛbhāvaśca // (19.2)
	tasmāt tatsaṃyogād acetanaṃ cetanāvad iva liṅgaṃ / (20.1)
	guṇakartṛtve ca tathā karteva bhavatyudāsīnaḥ // (20.2)
	puruṣasya darśanārthaṃ kaivalyārthaṃ tathā pradhānasya / (21.1)
	paṅgvandhavad ubhayor api saṃyogas tatkṛtaḥ sargaḥ // (21.2)
	prakṛter mahāṃstato 'haṃkāras tasmād gaṇaśca ṣoḍaśakaḥ / (22.1)
	tasmād api ṣoḍaśakāt pañcabhyaḥ pañca bhūtāni // (22.2)
	adhyavasāyo buddhir dharmo jñānaṃ virāga aiśvaryam / (23.1)
	sāttvikam etadrūpaṃ tāmasam asmād viparyastam // (23.2)
	abhimāno 'haṃkāras tasmād dvividhaḥ pravartate sargaḥ / (24.1)
	ekādaśakaśca gaṇas tanmātraḥ pañcakaścaiva // (24.2)
	sāttvika ekādaśakaḥ pravartate vaikṛtād ahaṃkārāt / (25.1)
	bhūtādes tanmātraḥ sa tāmasas taijasād ubhayaṃ // (25.2)
	buddhīndriyāṇi cakṣuḥśrotraghrāṇarasanatvagākhyāni / (26.1)
	vākpāṇipādapāyūpasthān karmendriyānyāhuḥ // (26.2)
	ubhayātmakam atra manaḥ saṃkalpakam indriyaṃ ca sādharmyāt / (27.1)
	guṇapariṇāmaviśeṣān nānātvam bāhyabhedācca // (27.2)
	śabdādiṣu pañcānām ālocanamātram iṣyate vṛttiḥ / (28.1)
	vacanādānaviharaṇotsargānandāśca pañcānām // (28.2)
	svālakṣaṇyaṃ vṛttis trayasya saiṣā bhavatyasāmānyā / (29.1)
	sāmānyakaraṇavṛttiḥ prāṇādyā vāyavaḥ pañca // (29.2)
	yugapaccatuṣṭayasya tu vṛttiḥ kramaśaśca tasya nirdiṣṭā / (30.1)
	dṛṣṭe tathāpyadṛṣṭe trayasya tatpūrvikā vṛttiḥ // (30.2)
	svāṃ svām pratipadyante parasparākūtahetukāṃ vṛttim / (31.1)
	puruṣārtha eva hetur na kenacit kāryate karaṇam // (31.2)
	karaṇaṃ trayodaśavidhaṃ tad āharaṇadhāraṇaprakāśakaram / (32.1)
	kāryaṃ ca tasya daśadhāhāryaṃ dhāryam prakāśyaṃ ca // (32.2)
	antaḥkaraṇaṃ trividhaṃ daśadhā bāhyaṃ trayasya viṣayākhyam / (33.1)
	sāmpratakālam bāhyaṃ trikālam ābhyantaraṃ karaṇam // (33.2)
	buddhīndriyāṇi teṣām pañca viśeṣāviśeṣaviṣayāṇi / (34.1)
	vāg bhavati śabdaviṣayā śeṣāṇi tu pañcaviṣayāṇi // (34.2)
	sāntaḥkaraṇā buddhiḥ sarvaṃ viṣayam avagāhate yasmāt / (35.1)
	tasmāt trividhaṃ karaṇaṃ dvāri dvārāṇi śeṣāṇi // (35.2)
	ete pradīpakalpāḥ parasparavilakṣaṇā guṇaviśeṣāḥ / (36.1)
	kṛtsnam puruṣasyārtham prakāśya buddhau prayacchanti // (36.2)
	sarvam pratyupabhogaṃ yasmāt puruṣasya sādhayati buddhiḥ / (37.1)
	saiva ca viśinaṣṭi punaḥ pradhānapuruṣāntaraṃ sūkṣmam // (37.2)
	tanmātrāṇyaviśeṣās tebhyo bhūtāni pañca pañcabhyaḥ / (38.1)
	ete smṛtā viśeṣāḥ śāntā ghorāśca mūḍhāśca // (38.2)
	sūkṣmā mātāpitṛjāḥ saha prabhūtais tridhā viśeṣāḥ syuḥ / (39.1)
	sūkṣmās teṣāṃ niyatā mātāpitṛjā nivartante // (39.2)
	pūrvotpannam asaktaṃ niyatam mahadādi sūkṣmaparyantam / (40.1)
	saṃsarati nirupabhogam bhāvair adhivāsitaṃ liṅgam // (40.2)
	citraṃ yathāśrayam ṛte sthāṇvādibhyo vinā yathā chāyā / (41.1)
	tadvad vināviśeṣair na tiṣṭhati nirāśrayaṃ liṅgam // (41.2)
	puruṣārthahetukam idaṃ nimittanaimittikaprasaṅgena / (42.1)
	prakṛter vibhutvayogān naṭavad vyavatiṣṭhate liṅgam // (42.2)
	sāṃsiddhikāśca bhāvāḥ prākṛtikā vaikṛtāśca dharmādyāḥ / (43.1)
	dṛṣṭāḥ karaṇāśrayiṇaḥ kāryāśrayiṇaśca kalalādyāḥ // (43.2)
	dharmeṇa gamanam ūrdhvaṃ gamanam adhastād bhavatyadharmeṇa / (44.1)
	jñānena cāpavargo viparyayād iṣyate bandhaḥ // (44.2)
	vairāgyāt prakṛtilayaḥ saṃsāro bhavati rājasād rāgāt / (45.1)
	aiśvaryād avighāto viparyayāt tadviparyāsaḥ // (45.2)
	eṣa pratyayasargo viparyayāśaktituṣṭisiddhyākhyaḥ / (46.1)
	guṇavaiṣamyavimardāt tasya ca bhedās tu pañcāśat // (46.2)
	pañca viparyayabhedā bhavantyaśakteśca karaṇavaikalyāt / (47.1)
	aṣṭāviṃśatibhedās tuṣṭir navadhāṣṭadhā siddhiḥ // (47.2)
	bhedas tamaso 'ṣṭavidho mohasya ca daśavidho mahāmohaḥ / (48.1)
	tāmisro 'ṣṭādaśadhā tathā bhavatyandhatāmisraḥ // (48.2)
	ekādaśendriyavadhāḥ saha buddhivadhair aśaktir uddiṣṭā / (49.1)
	saptadaśa vadhā buddher viparyayāt tuṣṭisiddhīnām // (49.2)
	ādhyātmikāścatasraḥ prakṛtyupādānakālabhāgyākhyāḥ / (50.1)
	bāhyā viṣayoparamācca pañca nava tuṣṭayo 'bhimatāḥ // (50.2)
	ūhaḥ śabdo 'dhyayanaṃ duḥkhavighātās trayaḥ suhṛtprāptiḥ / (51.1)
	dānaṃ ca siddhayo 'ṣṭau siddheḥ pūrvo 'ṅkuśas trividhaḥ // (51.2)
	na vinā bhāvair liṅgaṃ na vinā liṅgena bhāvanirvṛttiḥ / (52.1)
	liṅgākhyo bhāvākhyas tasmād dvividhaḥ pravartate sargaḥ // (52.2)
	aṣṭavikalpo daivas tairyagyonaśca pañcadhā bhavati / (53.1)
	mānuṣyaścaikavidhaḥ samāsato bhautikaḥ sargaḥ // (53.2)
	ūrdhvaṃ sattvaviśālas tamoviśālaśca mūlataḥ sargaḥ / (54.1)
	madhye rajoviśālo brahmādistambaparyantaḥ // (54.2)
	tatra jarāmaraṇakṛtaṃ duḥkham prāpnoti cetanaḥ puruṣaḥ / (55.1)
	liṅgasya ā vinivṛttes tasmād duḥkhaṃ svabhāvena // (55.2)
	ityeṣa prakṛtikṛto mahadādiviśeṣabhūtaparyantaḥ / (56.1)
	pratipuruṣavimokṣārthaṃ svārtha iva parārtha ārambhaḥ // (56.2)
	vatsavivṛddhinimittaṃ kṣīrasya yathā pravṛttir ajñasya / (57.1)
	puruṣavimokṣanimittaṃ tathā pravṛttiḥ pradhānasya // (57.2)
	autsukyanivṛttyarthaṃ yathā kriyāsu pravartate lokaḥ / (58.1)
	puruṣasya vimokṣārtham pravartate tadvad avyaktam // (58.2)
	raṅgasya darśayitvā nivartate nartakī yathā nṛtyāt / (59.1)
	puruṣasya tathātmānam prakāśya vinivartate prakṛtiḥ // (59.2)
	nānāvidhair upāyair upakāriṇyanupakāriṇaḥ puṃsaḥ / (60.1)
	guṇavatyaguṇasya satas tasyārtham apārthakaṃ carati // (60.2)
	prakṛteḥ sukumārataraṃ na kiṃcid astīti me matir bhavati / (61.1)
	yā dṛṣṭāsmīti punar na darśanam upaiti puruṣasya // (61.2)
	tasmān na badhyate addhā na mucyate nāpi saṃsarati kaścit / (62.1)
	saṃsarati badhyate mucyate ca nānāśrayā prakṛtiḥ // (62.2)
	rūpaiḥ saptabhir eva tu badhnātyātmānam ātmanā prakṛtiḥ / (63.1)
	saiva ca puruṣārtham prati vimocayatyekarūpeṇa // (63.2)
	evaṃ tattvābhyāsān nāsmi na me nāham ityapariśeṣam / (64.1)
	aviparyayād viśuddhaṃ kevalam utpadyate jñānam // (64.2)
	tena nivṛttaprasavām arthavaśāt saptarūpavinivṛttām / (65.1)
	prakṛtim paśyati puruṣaḥ prekṣakavad avasthitaḥ susthaḥ // (65.2)
	dṛṣṭā mayetyupekṣaka eko dṛṣṭāham ityuparatānyā / (66.1)
	sati saṃyoge api tayoḥ prayojanaṃ nāsti sargasya // (66.2)
	samyagjñānādhigamāddharmādīnām akāraṇaprāptau / (67.1)
	tiṣṭhati saṃskāravaśāccakrabhramavaddhṛtaśarīraḥ // (67.2)
	prāpte śarīrabhede caritārthatvāt pradhānavinivṛttau / (68.1)
	aikāntikam ātyantikam ubhayaṃ kaivalyam āpnoti // (68.2)
	puruṣārthajñānam idaṃ guhyam paramarṣiṇā samākhyātam / (69.1)
	sthityutpattipralayāścintyante yatra bhūtānām // (69.2)
	etat pavitram agryam munir āsuraye anukampayā pradadau / (70.1)
	āsurir api pañcaśikhāya tena bahudhākṛtaṃ tantram // (70.2)
	śiṣyaparamparayā gatam īśvarakṛṣṇena caitad āryābhiḥ / (71.1)
	saṃkṣiptam āryamatinā samyag vijñāya siddhāntam // (71.2)
	saptatyāṃ kila ye arthās te arthāḥ kṛtsnasya ṣaṣṭitantrasya / (72.1)
	ākhyāyikāvirahitāḥ paravādavivarjitāścāpi // (72.2)
	tasmāt samāsadṛṣṭaṃ śāstram idaṃ nārthataśca parihīṇam / (73.1)
	tantrasya bṛhanmūrter darpaṇasaṃkrāntam iva bimbam // (73.2)
	